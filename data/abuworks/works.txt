Zon Larangan


Zali belari sekuat yang mungkin. Dadanya turun naik pantas. Menyedut oksigen yang sangat-sangat diperlukan kakinya.
Masakan tidak, sudah hampir 10 minit dia berlari. Kakinya sudahpun hampir lenguh. Dan peluh sudahpun mula turun dari dahinya.
Tapi bila dia menoleh ke belakang, dia melihat si rambut mengerbang itu bukan sahaja tidak berhenti, malah makin lama makin dekat dengannya. 

"Ya Allah, selamatkanlah aku," tutur Zali dalam hatinya. Zali tak mahu memikirkan apa yang akan terjadi padanya jika rambut mengerbang itu dapat menangkapnya. Parah nanti jadinya. Dia tak akan biarkan takdirnya jadi sebegitu rupa.
Kerana itulah dia melajukan lagi langkah. Melompat dari ruang tamu rumah, membawa kakinya ke dapur. Melihatkan ada cawan plastik di atas meja, Zali menolak dan mencampakkan semuanya ke atas lantai.
Zali harapkan yang itu sudah cukup untuk menghentikan kemaraan rambut mengerbang. Tekaan Zali mengena. Si Rambut mengerbang berhenti dari mengejar. Tapi ia disusuli dengan jeritan amarah yang cukup kuat. Sampai kecut perut Zali. Menggeletar seluruh tubuhnya.

Si Rambut Mengerbang memandangnya dengan jelingan yang cukup tajam. Matanya seolah-olah menyala, dengan gigi yang terkeluar menampakkan taring. Sambil dia turun ke bawah mengutip cawan plastik itu, matanya tak lari dari menjeling tajam memandang Zali.
Zali berundur perlahan-lahan. Tahu yang sebaik sahaja cawan itu sudah dikutip, Si Rambut Mengerbang itu pasti akan menerkamnya. Tapi apa yang mampu Zali lakukan? Tak akan nak menunggu sahaja nasibnya.
Zali menoleh ke kiri. Melihat pintu biliknya yang terbuka luas. Akhirnya, ada juga tempat untuknya bersembunyi. Zali mula membuka langkah untuk ke biliknya. Tapi tangannya terlebih dahulu dicapai oleh si Rambut Mengerbang.

"Ah, lepaskan aku!" jerit Zali, sambil meronta-ronta cuba untuk menarik tangannya. Tapi sekuat mana pun Zali menarik, tangannya masih lagi di dalam cengkaman si Rambut Mengerbang. Kuat betul kudrat dia, fikir Zali sendirian.
Sambil menarik nafas yang panjang, dan mengumpul tenaga secukupny, Zali melompat ke depan, menuju ke biliknya. Percubaannya berjaya. Tangannya terlepas, tapi si Rambut Mengerbang sudhapun mula menerkam ke arahnya.
Mujurlah Zali lebih laju masuk ke dalam bilik, dan dengan pantasnya menutup pintu. Pintu bilik itu bergegar dengan ketukan dari Rambut Mengerbang. Zali sangka dia sudahpun selamat. Tapi jangaannya meleset sama sekali. Ketukan demi ketukan yang datang diiringi dengan jeritan yang cukup kuat membuatkan jantung Zali hampir gugur. Terduduk lelaki berbadan sasa itu, sambil menekup lututnya.

"Ya Allah, apa lagi yang mampu aku lakukan. Kau selamatkanlah aku," doa Zali sendirian.
Dalam Zali berfikir, terus dia teringat pada telefon pintar yang ada di atas katil. Sambil berjalan melepasi zon larangan (yang membuatkan rambut mengerbang tadi bangkit), Zali mencapai telefon, dan terus membuat panggilan pada abang iparnya.
"Bang, tolong saya bang," tutur Zali, merayu dalam telefon.

"Ha? Kenapa ni?" soal abang iparnya kembali.
"Tolong saya bang. Dia datang balik bang," rayu Zali sekali lagi. Mengharapkan yang ayat itu cukup untuk membuatkan abang iparnya faham.
Kedengaran abang iparnya mengeluh. Disusuli dengan senyap seketika. Di luar panggilan, gegaran di pintu kini sudahpun terasa sehingga ke dalam bilik. Diiringi jeritan yang tak henti-henti dari tadi. Zali tak faham apa yang dijeritkan Si Rambut Mengerbang itu. Barangkali ianya dari bahasa yang tak difahami manusia. Tapi setiap satu dari jeritan itu, boleh menaikkan bulu romanya.

Menyedari yang masanya semakin suntuk, Zali bertanya sekali lagi, merayu kepada abang iparnya.
"Tolonglah bang. Abang tak dengar ke kat luar tu?"
Akhirnya, abang iparnya bersuara. "Kau boleh datang sini tak?"

"Datang mana?" soal Zali kembali.
"Datang kedailah. Abang kerja hari ni."

Zali ingin menjawab pantas, tapi terus dia teringat yang kunci keretanya ada di ruang tamu. Di tempat Si Rambut Mengerbang menunggu.
Dengan terketar-ketar, Zali membalas, "Saya...saya cuba."

"Jangan lambat!" tutur abang iparnya lalu terus menamatkan panggilan.
Di luar bilik, gegaran di pintu sudahpun berhenti. Mungkin ini peluang untuknya mendapatkan kunci. Sambil menarik nafas yang panjang, Zali menyimpan kembali telefonnya di kocek seluar dan menghampiri pintu bilik.
Zali menekap telinganya di pintu bilik. Memastikan yang tiada apa yang sedang menunggu di balik pintu. Telinganya tak dapat mendengar apa-apa. Barangkali si Rambut Mengerbang sudahpun beredar. Ataupun dia masih lagi menunggu di situ dengan penuh sabar.
Zali terpaksa bertaruh nyawa. Nak tak nak, dia perlu juga keluar dari bilik. Dengan perlahan, dia membuka pintu bilik (yang tadinya berkunci), dan menguak sedikit, cuba untuk mengendap di luar. Setelah pasti yang tiada apa di luar biliknya, Zali keluar dari biliknya dan menghampiri ruang tamu. Dari jauh, dia nampak kunci keretanya terletak di atas meja.

Dengan terbongkok-bongkok Zali menghampiri mejanya. Tapi langkahnya terhenti, bila jeritan Rambut Mengerbang bergema sekali lagi. Apa lagi, Zali terus membuka langkah seribu dan berlari mendapatkan kuncinya. Setelah pasti kuncinya di dalam genggaman, Zali terus berlari keluar. Meninggalkan rumahnya yang kini sudahpun dikuasai si Rambut Mengerbang.

***

Zali menunggu di kedai makan dengan cemas. Air teh o ais yang dipesannya tadi sudahpun diminum sampai habis. Tapi kelibat abang iparnya masih juga belum kunjung tiba. 
Zali menoleh ke kiri dan kanan. Sambil menghantar mesej pesanan buat kali ketiga.

"Bang, saya dah sampai ni, abang kat mana," Zali menaip.
"Lama dah tunggu?"
Suara yang muncul dari belakang membuatkan Zali hampir melompat. Terus Zali menoleh melihat abang iparnya yang tersenyum memandangnya.

"Ha, ceritalah. Apa yang berlaku," tutur abang iparnya, sambil mengambil tempat duduk di depan Zali.
Zali mula menceritakan apa yang sebenarnya berlaku. Dari awal sehinggalah saat dia melarikan diri dari rumah tadi. Sepanjang masa Zali bercerita, abang iparnya hanya tersenyum. Dia nak tampak ke betapa seriusnya keadaan ni? Soal Zali dalam hati.
"Ah, kau langgar zon larangan. Patutlah. Tak ada apa-apalah ni. Ok je," komen abang iparnya sebaik sahaja Zali menghabiskan cerita.

"Tapi bang, abang tak nampak apa yang saya nampak. Gugur jantung saya dibuatnya," balas Zali kembali.
"Tak ada apa-apalah. Abang dah biasa nampak benda ni. Meh abang ajar kau sikit. Kau hantar mesej ni, pastu kau balik," nasihat abang iparnya.
"Tapi bang..."

"Kau tak payah risau. Tak ada apa yang nak ditakutkan. Insya-Allah, semuanya akan selamat," tutur abang iparnya lagi.
Akhirnya setelah dipujuk abang iparnya, Zali akur. Dengan langkah yang longlai, dia memasuki kembali keretanya, membawa dirinya kembali ke rumah. 

***

Dah hampir sejam Zali merenung kain merah di depannya. Dan walaupun sudah berpuluh kali Zali mencuba, kedut di atas kain itu tetap juga tidak hilang.
"Dah siap belum?" 

Suara isterinya itu membuatkan Zali terkejut. Dengan pantasnya dia mengambil seterika dan menggosok tudung itu kembali. Cuba itu menghilangkan kedut yang dibentuknya tadi.
Isterinya dengan rambut yang sudahpun lurus, dan tak lagi mengerbang datang menghampiri Zali sambil berkata, "Lain kali, orang dah gosok tudung tu, janganlah baring atas dia. Faham?"
Zali hanya mampu mengeluh dan mengangguk. Mengiakan kata isterinya.
Itulah nasib melanggar zon larangan.


Punca

"Nak tulis apa ni?" soal Khairil kepadaku. Aku tak menjawab. Hanya membiarkan tanganku tergantung di atas papan kekunci. Dah hampir 10 minit ia terapung di situ. Mataku pula hanya merenung skrin komputer di depan. Dengan perisian Microsoft Power Point sedia terbuka. Menantikan aku sebagai pengguna untuk mengisinya. Mewarnakan segala kanvas putihnya dengan isi dan grafik yang aku perlukan. Hanya aku sahaja yang kaku dari tadi, tak bergerak. Membiarkan kanvas yang kosong itu terbiar tandus.
"Bila kita nak present?" soalku kembali, tanpa menoleh kepada Khairil. Dahiku kini menerbitkan peluh, walaupun ia dari tadi ditembak angin sejuk dari penghawa dingin. Barangkali peluh itu datang dari debar di jantungku.
"Petang ni beb. Management nak tahu wayforward kita petang ni," balas Khairil kembali. Bibit-bibit cemas jelas dalam pertuturannya. Aku hanya mampu membalas dengan keluhan. Menjatuhkan kembali tanganku ke sisi, sambil bersandar di kerusi.

"Aku tak tahu nak tulis apalah," balasku, menerbitkan apa yang dari tadi terbuku di dadaku. Khairil juga mengeluh mendengar jawapanku. Tapi dia cuba juga untuk menuturkan sesuatu. Cuma aku yang lebih pantas memotong percakapannya.
"Kau nampak kan apa yang aku nampak tadi? Dalam rakaman CCTV tadi?" soalku kembali, sambil menoleh kepada Khairil. Khairil mengangguk. Aku sempat menangkap tekaknya yang bergerak, menelan air liur. Seperti sedang mengumpul kata untuk diutarakan. Pada masa yang sama mata aku juga sempat menangkap bulu roma di tengkuknya yang berdiri tegak.
"Apa kata kita cuba cerita dari awal?" cadang Khairil kembali. Aku menoleh kembali memandang kanvas yang kosong.

"Dari awal eh?" tuturku, lebih kepada diriku sendiri. Aku biarkan kepalaku terbang, melepasi dimensi memori. Mencari dari mana kisah ini bermula. Sejak bila kekusutan ini menemui diriku.
Dan ketika itulah tangaku mula menggerakkan tetikus...
***

Seminggu yang lepas aku dipanggil ke bilik Pengarah Loji.
"Haris, kau kena tolong aku. Ramai yang cakap kau investigation leader yang terbaik. Cara kau mengenal pasti punca sesuatu masalah cenggini," tutur Pengarah Loji sambil mengangkat ibu jarinya ke arahku sambil tersenyum. Ketika itu aku sedang duduk berhadapan dengannya, sambil menghirup kopi yang baru sahaja dihidang setiusahanya. Tak sempat lagi aku nak menghirup kopi itu dengan tenang, ayat itu sudahpun keluar dari mulut pengarah.
Tapi aku tak terkejut. Tak juga terkesan. Aku memang sudah menjangkakan permintaan itu akan datang. Masalah Unit Penyulingan 3 memang dah hangat dibualkan di seluruh loji. Tapi sejujurnya ketika itu, aku tak merasakan yang aku merupakan orang yang sesuai untuk menyelesaikan masalah itu.

"Maaf En Raymond. Saya tak rasa itu bidang saya. Takut tak boleh buat pulak nanti," tuturku, sambil meletakkan kembali cawan kopi di atas meja.
"Kenapa pulak cakap macam tu?" soal Raymond kembali.

"Saya dah baca report Mr Bala. Dia tak jumpa sebarang masalah dengan pam tu. Dia suruh tengok bahagian proses. Saya jurutera mekanikal. Saya tak tahu apa-apa tentang proses," balasku, membentangkan hujah.
Raymond tersenyum mendengar jawapan balasku. Dia turut sama meletakkan cawannya di atas meja, sambil bersandar santai di kerusinya memandangku. Entah kenapa jantungku mula bergerak laju melihat pandangan mata Raymond. Seolah-olah pandangan matanya tajam menembus diriku. Tangannya bersilang, sambil jari telunjuknya turun naik menyentuh lengan. Setelah hampir 5 minit dalam posisi begitu, (dan sampai naik berpeluh aku dibuatnya), akhirnya Raymond bersuara jua.

"Tahu tak dah ada berapa banyak team investigation yang dibentuk untuk siasat pasal pam unit penyulingan 3 ni?"
Aku hanya menggelengkan kepala.
Raymond menunjukkan telapak tangannya yang dibuka luas di depanku. Aku mengangguk kembali tanda faham.

"Dan dalam 5 team yang ada tu, semuanya investigate ikut kepala sendiri. Kalau aku letak orang electrical sebagai kepalanya, bahagian electrical je lah dia tengok. Kalau aku letak orang proses, masalah proses je yang dia tengok. Kau faham kan apa yang aku cakap ni?"
Aku mengangguk, sambil menawarkan senyuman yang separuh masak. Kerana aku tahu aku tak ada alasan lain untuk mengelak dari permintaan yang keluar dari mulut Raymond. Walaupun lagaknya sopan seperti permintaan, tapi sifatnya lebih seperti arahan.
"Tuan Raymond perlukan investigation yang menyeluruh. Untuk itu saya perlukan juga ahli pasukan yang menyeluruh," tuturku, memberi syarat.

"Siapa yang kau nak?" soal Raymond kembali, lalu mengangkat kembali kopi dari atas meja dan menghirupnya. Mungkin padanya kopi itu kali ini lebih manis rasanya.
"Siapa leader investigation yang lepas?" soalku lagi.
"Khairil Awang. Proses," balas Raymond.

"Ok. Saya perlukan dia."
"Siapa lagi?" soal Raymond kembali.
"Setakat ni yang itu sahaja," balasku. "Yang lain nanti saya cari sendiri," tambahku sambil turut mengambil kopiku dari atas meja, bersedia untuk menghirupnya. Aku menjangkakan yang perbualan ini akan berakhir sebentar lagi. Tapi apa yang dituturkan Raymond selepas itu, memanjangkan lagi perbualan.

"Bila kau boleh datang balik dengan report penuh?"
Aku tergamam. Tergantung sebentar cawan kopi itu. Mulutku yang dari tadi terbuka menunggu air kopi untuk masuk kini hanya ternganga. Selepas beberapa ketika aku meletakkan kembali cawan kopiku yang tidak dihirup di atas meja. Sambil mataku memandang tepat ke wajah Raymond.
"Urgent sangat ke benda ni?" soalku kembali, yang masih lagi terkejut.

Raymond mengangguk. "Tahap krisis Haris. Dengan keadaan PKP nak berakhir, supply minyak negara perlu cukup. Kalau kita tak dapat nak bawak Unit Penyulingan 3 ke tahap optimum, kita tak akan dapat supply yang cukup untuk keperluan domestik. Krisis nasional nanti," jelas Raymond kembali.
Aku tersandar. Berat terasa tanggungjawab yang baru sahaja dicampak ke arahku. Terlalu berat sehingga aku hampir tenggelam di dalam sofa yang sedang ku duduki.
"Lepas seminggu, kau kena present final report depan management, setuju?" soal Raymond kembali.

Aku tak mampu berbuat apa-apa melainkan hanya mengangguk.

***

Masalahnya jika hendak dirumuskan mudah. Hendak diceritakan pada yang tak ada kemahiran teknikal pun mudah. Nak menyelesaikan sahaja yang payah.
Unit penyulingan 3 terdiri daripada satu menara penyulingan, satu relau, dan beberapa buah pam dan peralatan yang lain. Yang membawa masalah adalah pam yang terletak di penghujung proses. Pam di bawah menara penyulingan. Ia sentiasa rosak. Setiap minggu, tanpa jemu ia pasti akan rosak.
Yang misterinya bukan kenapa ia rosak. Bukan juga bagaimana ia rosak. Tapi yang misterinya yang membelenggui setiap ketua penyiasat yang ada ialah waktu ia rosak. Setiap malam jumaat, pukul 12 tengah malam. Pam itu akan mati sendiri. Tak kisahlah dalam apa jua keadaan sekali pun. Bagaimana berjaga-jaga sekali pun operator yang mengendalikan pam tersebut. Ia pasti akan mati sendiri.

"Mungkin ada timer ke apa yang kita tak perasan," tutur Khairil, memberi cadangan kepadaku. Ketika itu kami sedang berada di unit penyulingan. Berkampung dalam bilik kalis letupan. Kami sudahpun berkampung sejak semalam. Mengumpulkan dokumen dan menemubual beberapa operator yang bekerja sendiri di unit penyulingan 3.
"Kalau cerita pasal timer, ia menandakan yang ini masalah design. Masalah yang sejak azali lagi ada. Tapi masalahnya unit ini beroperasi 2 tahun sempurna, tak ada sebarang masalah. Masuk tahun ketiga baru problem ni ada," balasku.
"Kau pasti ke lansung tak ada masalah? Unit baru kan. Mesti macam-macam masalah ada," tutur Khairil kembali. Aku terdiam. Menutup kembali fail yang aku belek dari tadi. Jujur cakap, aku hanya membelek kosong tanpa menemui apa-apa maklumat yang boleh membantu pun. Buntu kini telahpun tiba di depanku. Muncul bak dinding di tengah laluan yang sempit.

"Aku tak pasti. Aku hanya baca apa yang tertulis dalam report kau je," tuturku kembali. Khairil mengangguk. Faham maksudku.
"Aku tulis tu pun berdasarkan apa yang berlaku. Benda yang sebaliknya kita tak tahu. Aku ada banyak persoalan pasal insiden ni. Tapi tulah, aku tak sempat nak tanya," jelas Khairil kembali.
"Apa maksud kau?" soalku, kini curiga. Khairil termenung mendengar soalanku. Matanya memandang tepat ke arahku, seperti sedang menyuluh kata yang sesuai. Aku ingin berkata padanya yang wajahku tak menyimpan sebarang jawapan, ataupun perkataan yang dia cari. Wajahku bukannya kamus. Tapi dia lebih mengerti raut wajahku, dan meneruskan bicara.

"Tak rasa pelik ke kenapa pump ni rosak tiap malam jumaat?" soalnya kembali kepadaku.
"Pelik? Semua pasal insiden ni pelik. Tu sebab kita kat sini. Nak cari puncanya," balasku kembali.
"Tak, maksud aku kenapa hari jumaat. Kenapa tak hari lain?" soal Khairil kembali.

Berkerut dahiku cuba untuk memahami apa yang dimaksudkan Khairil itu. Dia tersenyum melihat raut wajahku.
"Aku tak faham," balasku.

"Malam Jumaat kan kalau ikut orang tua-tua kita dulu, malam...." Khairil menghentikan pertuturannya. Kepalanya ditoleh ke kiri dan kanan. Ingin memastikan yang tiada siapa lagi di situ bersama mereka. Kemudian dia berbisik ke telingaku, setelah pasti yang kami berseorangan di situ.
"Berhantu..."

Terkebil-kebil aku mendengar bisikan Khairil itu. Hampir sahaja mulutku menerbitkan sengihan yang boleh membesar menjadi ketawa. Tapi wajah Khairil yang serius itu memadamkan terus hasratku.
"Kau nak kata..." Aku tak tahu bagaimana nak menyambung kata-kataku. Ia tak sepatutnya boleh terlintas lansung dalam kotak fikiranku. Kotak fikiran jurutera yang sepatutnya berpandukan pada logik dan matematik. Bukan yang ghaib dan yang tak masuk akal.

"Tak mungkinlah..." tambahku lagi, tanpa aku sedari. Khairil hanya memandangku dengan wajah yang serius. Matanya masih lagi sedang menyuluh kata yang sesuai untuk dituturkan padaku.
"Ni kata orang tua-tualah," tutur Khairil lagi.

Aku membantah. "Tak akanlah pump ni rosak sebab ada hantu kacau. Ni pam Khairil, bukannya manusia yang kau boleh sampuk."
"Rumah hantu?" balas Khairil pendek. Mematikan terus hujahku. Aku hanya mampu mendiamkan diri. Dari tadi mulutku terbuka untuk membalas, tapi hujah yang ku cari tak kutemui. Aku akhirnya menutup mulutku dan memandang terus ke wajah Khairil.
"Orang tua-tua cakap eh?" soalku kembali kepada Khairil. Khairil hanya mengangguk.

"Kalau macam tu, kita pergi tanyalah pada orang lama. Kita tanya pada Hj Rahman," tuturku, memberi cadangan.
"Setuju," balas Khairil pendek.

***

Hj Rahman adalah orang yang paling lama sekali bekerja di unit penyulingan 3. Dia seorang sahaja yang masih setia di unit yang sama, sejak dari ia dibina lagi. Walaupun kebanyakan dari rakan-rakannya sudahpun beransur pergi, ada yang sudahpun berpindah negeri, ada yang dah merantau ke tanah Arab, Hj Rahman masih lagi di unit penyulingan 3. Jadi secara tak rasmi dia dikenali sebagai orang yang paling 'otai' di sini.
Walaupun selalu bertemu dengan Hj Rahman, jarang sekali aku berbual dengannya. Jadi bila sahaja dia membuka mulut, aku jadi terkejut. Cara percakapannya kasar. Main lepas. Walaupun wajahnya lembut, bermisai, berjanggut dan berkopiah.

"Kau orang ni tak faham sebenarnya. Benda ni bukan boleh tengok pada teknikal. Kenalah luaskan sikit otak tu," tutur Hj Rahman, sambil memegang cawan kopi di depan kami. Dia duduk sedikit bersandar, sambil kakinya dinaikkan ke kerusi di depan. Wajahnya tersengih, memerli kami. Menghangatkan sedikit badanku.
"Nak luaskan macam mana tu ji?" soal Khairil. Mungkin dia sudah biasa dengan gaya percakapan Hj Rahman. Orang melaka asli.
"Kalau kau nak tahu, orang yang pertama investigate ni yang betul. Yang dapat cari puncanya kenapa pam tu padam setiap malam jumaat. Tapi biasalah, management mana nak dengar. Kata mereka benda-benda tahyul tak patut dibawak masuk ke meja mesyuarat," tutur Hj Rahman lagi.
Aku memandang Khairil. Meminta penjelasan darinya. Tapi wajahnya juga terkejut sepertiku. Dia menggelengkan kepala, mengesahkan yang dia juga tak tahu apa yang dimaksudkan Hj Rahman.

"Ji, saya Haris. Saya ditugaskan oleh Pengarah Loji untuk investigate kenapa pam ni gagal. Mungkin haji boleh terangkan tak pada kami, apa yang haji maksudkan tadi. Kami betul-betul tak tahu," tuturku, lembut.
Hj Rahman mengeluh. Meletakkan kakinya kembali ke bawah, sambil menghirup kopinya. "Kau orang pernah baca tak report yang pertama sekali? Bukan yang present kat management tu, yang original draft, sebelum mangement mintak ubah."
Aku dan Khairil serentak menggelengkan kepala. Hj Rahman mengeluh lagi, lalu terus bangun meninggalkan kami, tanpa mengucapkan sepatah perkataan pun. Dia terus keluar dari bilik mesyuarat meninggalkan kami yang termangu-mangu dengan seribu persoalan.

Selepas beberapa minit dia akhirnya masuk kembali ke bilik mesyuarat, membawa sekeping cakera padat yang dihulurkan ke Khairil.
"Bukak fail powerpoint dalam tu. Dalam tu ada video. Tekan je play kat video tu," tutur Hj Rahman kepada Khairil. Khairil menurut sahaja, tanpa banyak soal. Cakera padat yang dimasukkan memang hanya ada satu fail sahaja di dalamnya. Bertarikh 5 tahun yang lepas. Bila fail PowerPoint itu dibuka, Hj Rahman meminta Khairil menerukan ke slaid no 5.
Mata aku kini terpana pada skrin TV di depanku. Memaparkan video lama yang barangkali sekali diambil 5 tahun yang lalu. Aku menoleh kembali memandang Hj Rahman lalu bertanya, " Ini video apa ni ji?"

"Ini rakaman CCTV. Dalam substation nombor 14. Substation untuk Unit Penyulingan 3," balas Hj Rahman yang mengambil tempat duduknya kembali.
Aku memandang rakaman yang terpampang di depanku. Gambarnya berbutir-butir, kurang jelas. Pun begitu, mataku masih dapat menangkap kabinet yang menempatkan switchgear dan cicuit breaker berdiri tinggi. Tersusun kemas diapit laluan kosong berwarna kelabu. Mataku melihat pada tarikh yang tertulis di situ. Ya, ia rakaman 5 tahun yang lepas. Tapi yang menariknya, ia rakaman hari Jumaat, pukul 11.59 malam.
Pada mulanya tiada apa-apa pada rakaman itu. Hanya gambar yang kosong, yang tak bergerak, kalau tak kerana kualiti rakaman yang teruk, pasti sesiapa yang melihat yang rakaman itu menyangkakan yang dilihatnya itu hanyalah gambar yang statik, tak bergerak. Mujurlah, dalam beberapa saat selepas itu, rakaman itu disusuli dengan pancaran cahaya yang terang benderang.

Cahaya yang kelihatan dalam rakaman itu cukup terang, sehingga kami terpaksa mengenyitkan sedikit mata, menahan silaunya. Pancaran itu disusuli dengan beberapa percikan api yang kecil, dan juga pancaran kilat yang kecil, yang akhirnya menghilang, sepertimana ia datang. Dalam sekelip mata.
Sejurus selepas itu rakaman itu terus tamat, digantikan dengan skrin yang hitam. Aku menoleh kembali memandang Hj Rahman, bertanya kepadanya.
"Apa yang jadi?"

"Tak nampak ke?" soal Hj Rahman kembali.
Aku sekali lagi memandang Khairil. Cuma meminta bantuan darinya. Tapi aku pula yang terkejut memandang Khairil. Darah lansung hilang dari muka jurutera itu.
"Kau nampak kan Khairil?" tutur Hj Rahman lagi.

Khairil tak menoleh. Sebaliknya hanya mengangguk. Matanya masih terpaku pada skrin yang hitam dan kosong itu. Seolah-olah apa yang dilihatnya tadi masih lagi terpampang di situ. Aku lihat bibirnya kering. Sama seperti wajahnya. Belum pernah aku ketakutan yang begitu jelas terpampang seperti itu.
"Kalau kau nampak, kau tunjukkanlah kat kawan kita ni," tutur Hj Rahman lagi.
Khairil hanya menurut sahaja permintaan Hj Rahman. Kini dia memutar balik rakaman video itu tadi. Tanpa memainkannya. Babak demi babak kini kelihatan di skrin TV, bergerak terbalik seolah-olah ia diundurkan masa. Dan bila tiba saat pancaran cahaya yang kuat itu muncul, Khairil terus berhenti.
Kini aku pula yang terpaku. Aku terus bangun dari tempat dudukku. Tak percaya dengan apa yang sedang dilihat mataku. Terasa seluruh bulu roma di badanku turut sama ingin berdiri denganku. Aku kini berjalan menghampiri skrin TV. Semakin aku dekat, semakin besar mataku terbuka. Sehingga akhirnya aku terasa seperti seluruh kulit kepalaku kini ditarik belakang, mendedahkan tengkorak yang kini sedang terpaku memandang TV.

Di belakang, aku dapat mendengar dengan jelas suarah Hj Rahman.
"Tu Samy. Salah seorang dari krew yang terlibat dalam pembinaan unit ni. Setahun sebelum rakaman ni diambil dia mengalami kemalangan dalam substation no.14. Masa tu hari jumaat, pukul 12 tengah malam. Dia mati di tempat kejadian. Lepas tu..."
Aku tak dengar lagi apa yang dituturkan Hj Rahman selepas itu. Mata aku tertumpu di depan skrin. Melihat bayangan berwarna putih yang terapung separuh badannya, mendekati kabinet yang menempatkan circuit breaker pam bawah unit penyulingan 3. Kakinya lansung tak kelihatan. Hanya badannya yang hancur sahaja jelas pada mataku.

***

Aku akhirnya tak mempersembahkan pada management punca kenapa pam itu padam. Aku hanya menawarkan jalan penyelesaian. Dan Raymond cukup marah denganku. Terus memanggilku menghadapnya petang itu juga, di pejabatnya.
Kali ini tiada kopi di depan kami. Hanya Raymond yang duduk bersandar, sambil berepeluk tubuh. Mulutnya masam. Matanya tajam memandangku. Seperti ingin menerkam sahaja lagaknya. Kakinya yang dari tadi bersilang kini bergoyang-goyang pantas, sepatutnya menambahkan lagi debar di dadaku.
Tapi aku hanya duduk tenang. Setelah apa yang aku lihat dalam rakaman CCTV itu, amarah manusia tak lagi mendatangkan gerun padaku.

"I'm disappointed in you Hariz. Kau sepatutnya menawarkan jalan penyelesaian. Tapi apa yang kau bagi ni...hmm... terus terang cakap, sampah," tutur Raymond, keras.
"Terus terang cakap bos. Itu je yang saya mampu buat setakat ni. Dah memang tak ada jalan lain lagi dah," tuturku, mempertahankan diri.
"Tak akanlah itu je. Apa yang kau cadangkan ni bukan jalan penyelesaian pun. Ni macam seolah-olah menyerah diri!"

"Ye bos. Saya faham. Tapi kalau kita berjaya plan untuk shutdown unit tu, dengan selamat, setiap hari Jumaat. Kita dapat elakkan kerugian yang tak dijangka. Mungkin juga kita dapat meet demand supply negara," tuturku lagi.
"Yakin? Dah bincang dengan planner?" soal Raymond kembali.

"Dah. Kalau kita buat ni dengan betul, kita dapat kurangkan kerugian yang ada sebanyak 50 peratus," balasku lagi.
Raymond masih lagi berpeluk tubuh. Tak berpuas hati dengan jawapan yang keluar dari mulutku.

"Apa yang sebenarnya berlaku kat unit ni Hariz? Kenapa pam dia padam setiap minggu?" soal Raymond kembali.
"Let's just say yang apa yang saya jumpa ni tak patut bawak masuk dalam bilik mesyuarat," tuturku.

Raymond terdiam. Pada mulanya dia seperti tidak mahu menerima jawapanku. Seperti dia ingin bangun dan menjerit ke telingaku. Tapi bila melihat pandangan mataku yang serius, dia hanya mampu melepaskan lelah.
"Habis tu, tak akan tak ada benda yang kita boleh buat? Yang boleh selesaikan terus masalah ni selama-lamanya?" soal Raymond kembali.
Aku berpaling memandang ke tingkap. Melihat ke arah matahari yang kini sudah hampir terbenam. Tanpa menoleh aku berkata, "Mungkin kena panggil ustaz kot."

Kisah Benar

Walaupun aku banyak kali menulis cerita hantu, tapi jujur cakap sebenarnya aku tak pernah pun nampak hantu. Tapi itu tak bermakna aku tak percaya pada kewujudannya. Yelah, aku sendiri pernah belajar di sekolah asrama, dan kalau bagi mereka yang dah biasa belajar di sini, asrama ni macam tempat membiaknya cerita-cerita hantu. Betul ataupun rekaan kita letak ke tepi dulu.
Yang penting, bila banyak sangat cerita-cerita hantu yang kedengaran di telinga kau, dah tentulah ia cukup untuk menanam kepercayaan dalam diri kau. Ditambah pula bila kau melihat sendiri bagaimana kesannya. Seperti mana bila kau nampak katil yang bengkok, kerana kononnya dikarate oleh kawan kau yang dirasuk. Ataupun bila ada senior yang kejutkan kau tengah-tengah malam buta sebab dia takut nak ke tandas seorang-seorang.
Pun begitu, walaupun aku tak pernah nampak hantu, tapi sebenarnya aku pernah 'dengar' hantu. Bukan, bukan pernah dengar cerita hantu. Tapi aku pernah dengar...ah, aku tak naklah bagi spoiler awal-awal. Biarlah aku cerita dulu dari mula.

Kisah ini berlaku ketika aku di tingkatan 3. Waktu yang indah bagi aku. PMR baru sahaja melabuhkan tirianya, dan ada beberapa bulan lagi sebelum cuti akhir tahun bermula. Jadi ketika itu, kami pelajar tingkatan 3 bebas. Sekurang-kurangnya bebas daripada belajarlah.
Pun begitu, cikgu dah pun merancang beberapa aktiviti santai untuk kami. Seperti menonton wayang, main permainan papan, aktiviti sukan, pertandingan, dan banyak lagi. Lain pula bagi aku dan beberapa orang kawan yang lain. Masa itu, kami sebenarnya sibuk dengan aktiviti yang lain.
Aktiviti apa? Berlatih sebagai persediaan untuk menempuh Nasyid peringkat kebangsaan (jangan gelak). Ya, aku memang budak nasyid dulu. Tapi bukan penyanyi. Aku pemain perkusi. Alat yang aku biasa letak di celah kelengkangku, aku dan mereka panggil sebagai yankee. Walaupun sebenarnya nama saintifiknya ialah darbuka.

Pada mulanya peringkat kebangsaan sepatutnya bermula seminggu sebelum cuti sekolah. Jadi kami, dan beberapa orang pelajar tingkatan 2 (yang dah tentu terpaksa mengorbankan peperiksaan akhir tahun mereka), berlatih siang dan malam untuk menghadapi pertandingan. Nak kata kami ni hebat, dah tentulah. Kalau tak, tak akanlah kami menang peringkat negeri. Masa tu kami pun ada vokalis yang power, yang bakal masuk Akademi Fantasia di masa hadapan. Tapi aku tak bolehlah dedahkan nama dia, nanti jadi kontroversi. Semuanya nampak baik-baik. Dan kami berlatih dengan cahaya harapan menyinari kami, membawa tanda-tanda kemenangan.
Tapi kedatangan ustazah petang tu, memudarkan sedikit cahaya tu. Ustazah merupakan penasihat kumpulan nasyid. Dan walaupun dia tak nampak macam ada pengalaman dalam bidang muzik, mahupun nasyid, dia seorang je yang sanggup untuk menjadi penasihat kami. Kalau tak ada penasihat, kumpulan nasyid tak boleh bergerak.

Ustazah datang, ke surau tempat kami berlatih. Sambil duduk di tangga, dia memanggil kami semua yang sedang sibuk berlatih. Yang vokal berlatih vokal. Yang perkusi, berlatih mengetuk untuk menguatkan stamina. Tapi bila sahaja ustazah memanggil, kami terus datang. Tak elok membiarkan ustazah di tangga seorang-seorang.
"Mereka terpaksa tangguhkan pertandingan tu. Bawak ke masa cuti sekolah," tutur ustazah. Pendek sahaja. Aku dan rakan-rakan yang lain saling memandang.
"Kenapa ustazah?" soal Majid, si vokalis utama.

"Ustazah pun tak tahu. Sekarang ni kamu semua kena beritahu mak bapak masing-masing. Sebab kamu semua kena duduk asrama dalam seminggu masa cuti sekolah nanti," balas ustazah kembali.
Kali ini kami tak bersuara. Hanya diam dan akur dengan pesanan ustazah.
"Kalau tak ada apa-apa lagi, ustazah pergi dulu eh. Belum masak lagi ni."

Kami mengangguk, mengucap salam pada ustazah, dan melihatnya berlalu pergi. Sebaik sahaja ustazah melangkah keluar dari pagar surau, Majid bersuara.
"Ui, mampus sia. Duduk asrama waktu cuti."
"Kenapa?" soalku kembali.
"Yelah bang. Cuba fikir balik, kalau masa cuti sekolah mana ada orang kat asrama. Semua balik," tutur Majid lagi.

Aku terdiam. Terbayang di kepalaku ketika itu, asrama 4 tingkat dengan dua blok yang biasanya meriah dengan bermacam-macam bunyi, tiba-tiba sahaja bertukar senyap sunyi, dan gelap gelita. Naik sekejap bulu romaku.
"Aduh. Kau orang ingat cerita dak Najmi masa cuti sem lepas?" tutur Shah pula. Aku kini menoleh pula memandangnya. Yang lain sekadar menunddukkan wajah, kerana sudahpun tahu apa yang dimaksudkan Shah.
"Cerita yang mana?" soalku kembali.

"Abang lupa ke, yang masa tu dia tinggal asrama seorang-seorang. Dia balik lambat sikit, sebab bapak dia tak dapat cuti. Jadi dia tidur seorang-seorang kat asrama. Abang tahu apa dia nampak?" soal Shah kembali.
Aku tidak menjawab, sebaliknya hanya mengangkat kepala, meminta Shah menyambung ceritanya.
"Asrama yang kosong malam tu penuh dengan pocong. Setiap katil ada je pocong yang berbaring, melompat ke sana sini. Bapak dia jumpa dia kat surau ni lah masa tu, Dia tidur kat sini semalaman, tak berani balik ke asrama," tutur Shah lagi.

"Kau percaya ke cerita dia?" soalku kembali.
"Gila abang tak nak percaya? Bapak dia panggil ustaz kan suruh pagar asrama? Abang lupa ke kita kena baca Yassin 7 Mubin bila sekolah buka balik?" Majid bersuara kembali.
Aku terdiam. Memori beberapa bulan yang lepas kembali menderu dalam kotak fikiranku. 7 hari 7 malam kami terpaksa membaca Yaasin 7 Mubin sebaik sahaja solat berjemaah. Naik berkematu punggungku bersila ketika itu.

"Aku rasa tak payah risaulah," kini Izzat pula mencelah.
Kami semua memandangnya, yang kini bersandar bak hero Malaya di tepi tiang.
"Aku dengar budak-budak Sarawak tingkatan 4 tak balik. Dia orang ada program dengan Yayasan Sarawak. Jadi asrama tak kosong masa tu," tutur Izzat lagi.
"Jadi kita boleh duduklah dekat dengan dia orang kan?" seorang lagi kawanku bersuara, tapi aku tak ingat siapa. Yang aku ingat, kami masing-masing mengangguk, bersetuju dengannya.
"Jomlah kita sambung berlatih. Dak Shah tadi off-key," tutur Majid pula.

"Eh aku pulak. Kau yang lari pitching tadi," balas Shah kembali. Kami semua ketawa, dan menyambung latihan. Pun begitu, apa yang disampaikan ustazah tadi berbekas di hati kami. Membentuk awan hitam yang bakal menerbitkan ketakutan.

***

Bila tiba cuti sekolah, apa yang diceritakan Izzat terbukti tak benar. Mulanya, memang kami gembira malam itu bila mana kami bersama-sama dengan budak Sarawak masih lagi ada di asrama. Kami bersama mengerjakan solat maghrib berjemaah di surau, dengan jemaah yang ramai, menghilangkan ketakutan yang dah lama bersarang.
Tapi usai sahaja solat maghrib, sebuah bas datang dan mengangkut semua pelajar Sarawak, meninggalkan kami terkontang-kanting keseorangan. Kami yang ketika itu sedang sibuk memindahkan barang ke bilik yang kosong, serentak memandang Izzat dengan geram.
"Hehe, manalah aku tahu program dia orang kat KL," balasnya, sambil tersengih.
"Dahlah, jom kita pindah tidur bilik pengawas. Tu bilik paling jauh sekali dengan hutan," tutur Shah memberi cadangan. Kami hanya mengikut sahaja, bergerak bersama ke bilik pengawas. Seeloknya bila tinggal di dalam asrama yang besar, lebih baik kami bersama. Tanpa aku sedari ketika itu, malam itu jugalah aku 'terdengar' hantu.

***

Sebaik sahaja solat Isyak, kami mula hendak bergerak ke dewan, melakukan latihan dalam suasana yang lebih menyerupai medan pertandingan. Ketika itulah, Shah datang menghampiriku, ingin meminta bantuanku.
"Bang, boleh tolong saya tak bang," tutur Shah. Aku yang baru sahaja selesai melipat sejadah, bertanya.
"Tolong apa?"

"Oi, nak pergi dewan tak? Jomlah abang Abu," laung Majid dari jauh.
"Pergi dululah, aku nak ambil barang kat bilik dulu. Abang Abu teman," balas Shah kembali.
Sebaik sahaja Majid dan lain berlalu pergi, aku bertanya kembali pada Shah.

"Apa barang yang kau nak ambil tu?"
"Jomlah bang, nanti sampai kat atas saya cerita," balas Shah. Aku sekadar mengangkat bahu, dan mengikut sahaja Shah. Kami berdua melangkah kembali masuk ke blok asrama yang kosong, yang kini senyap sunyi tanpa sebarang bunyi. Hanya bunyi tapak kaki kami sahaja yang bergema.
Ruang asrama itu kini terasa besar, sangat besar. Dan kami terasa seperti semut kecil yang sedang merentas isi dalamnya. Setiap langkah yang kami ambil menambahkan debar di hati kami. Dan angin yang bertiup tiba-tiba dari mana menambahkan lagi seriau yang sudahpun menguasai.

Tapi aku dan Shah hanya mendiamkan diri. Tidak bersuara dan tidak pula meluahkan apa yang kami rasa. Kami terus melangkah ke bilik pengawas yang terletak di tingkat 2, dan sebaik sahaja melangkah masuk ke dalam bilik yang sudahpun terbuka lampu itu barulah hilang seriau yang bersarang. Aku dah Shah kedua-duanya melepaskan nafas lega.
"Saya benganglah dengan Majid bang," tutur Shah, yang berjalan menghampiri lokernya yang terletak di hujung bilik.

"Kenapa?"
"Yelah, dia selalu cakap suara saya off-key. Abang dengar off-key ke?"
Aku mengangkat bahu. "Entahlah, abang bukan tahu sangat pasal vokal ni," balasku, jujur.
Shah tidak menyambung perbualan. Sebaliknya sedang sibuk mencari sesuatu dalam lokernya. Aku terus melabuhkan punggungku di atas katil.

"Saya nak abang temankan saya jap. Saya nak berlatih vokal sendiri," tutur Shah kembali yang kini menghampiriku. Di tangannya kini ada sebuah walkman.
"Saya nak latih sekejap lagu tu. Sebab pitch dia tinggi. Saya boleh buat sendiri, tapi abang kenalah temankan saya. Sebab..." Shah tidak menyambung ayatnya. Tapi aku tahu apa yang dimaksudkannya. Tersenyum, aku sekadar mengangguk, dan membiarkan Shah meneruskan latihan solonya.

Shah memasukkan pita rakaman ke dalam walkman, dan mula merakam suara nyanyiannya.
"Ku gelintar, segenap maya....
Dambakan...sebutir...hakikat,
"Untukku semai, menjadi sepohon makrifaaaat,
Moga dapatku, berteduh di rimba kasihmu...."

Shah memutar kembali pita rakaman, dan cuba untuk mendengar kembali nyanyiannya. Selepas beberapa saat, dia berhenti, dan memberikan komennya sendiri. Iras juri di Akademi Fantasia. "Betullah bang, macam note tu tak kena."
Aku yang tak tahu yang mana tak kena hanya sekadar mengangguk dan bersetuju dengan Shah. Perkara ini berulang buat beberapa kali, sehinggalah pada rakaman ke-4.
Di saat aku sedang menulis cerita ini, aku cuba sedaya upaya untuk mengingat apa yang sebenarnya berlaku. Suasananya ketika itu. Ada sebarang petanda ke atau sebarang yang pelik ke berlaku sebelum saat aku berhadapan dengan mistik itu. Yelah, benda tu berlaku lebih dari 10 tahun yang lalu. Tapi setakat yang aku ingat, tak ada yang pelik pun berlaku sebelum tu. Segalanya normal. Menjadikan apa yang aku dengar selepas itu, sangat menyeramkan.

Kerana pada mulanya aku tak menyedari sesuatu yang pelik pun sedang berlaku. Sehinggalah Shah bersuara. "Eh asal tak dengar apa-apa ni. Senyap je."
Aku kini menghampiri Shah yang sedang duduk di bucu katil. Melihatnya mengeluarkan pita itu dan mula merakam semula nyanyiannya. Tapi bila pita itu dimainkan semula, kami masih tak boleh mendengar apa-apa.

"Tape ni dah rosak ke?" soalku pula.
"Entahlah bang, jap eh, saya tengok balik," tutur Shah lalu mengulang semula apa yang dilakukannya tadi. Buat kali yang ketiga.
Pada mulanya, kami tak mendengar apa-apa. Dan Shah pun hampir putus asa, ingin mengeluarkan pita itu. Tapi sebaik sahaja dia menekan butang "STOP", suara itu menjengah telinga kami. Perlahan sahaja pada mulanya, tapi lama kelamaan makin kuat. Bunyinya tak pernah aku dengar selama aku hidup. Bunyi mengerang yang pelik, yang aku sangka seperti binatang, tapi intonasinya seperti manusia. Bunyi mengerang seperti ngauman, memberi amaran pada siapa yang mendengarnya. Kami kaget, kaku. Senyap, dan hanya mampu mendengar erangan itu bersahut-sahut menaikkan terus bulu roma kami. Yang membuatkan kami semakin takut, semakin hampir terkencing, adalah kerana bunyi itu datang dari pita rakaman yang sudahpun ditutup.

Aku dan Shah saling berpandangan, dan tanpa sepatah kata pun dari kami, kami terus berlari sekuat mungkin. Meninggalkan asrama dan terus menuju ke dewan.

***

"Bang dengar kan apa saya dengar tadi?" tutur Shah kepadaku.
Aku yang masih lagi menggeletar dalam setiap langkahku hanya boleh mengangguk. Ketika itu kami baru sahaja tiba di perkarangan dewan, di depan pintu masuk.
"Abang nampak tak apa saya nampak?" soal Shah lagi.

Aku terkedu. Aku memandang wajah Shah. Jelas darah lansung tak kelihatan di mukanya. "Kau nampak apa?" soalku kepadanya.
"Saya nampak benda putih tu masa kita lari keluar dari bilik tadi," balas Shah.

Aku terdiam, tak memberi sebarang balasan. Aku tak mahu bertanya apa yang benda putih itu buat, ataupun sebarang maklumat tambahan. Aku hanya biarkan sahaja Shah seorang yang melihat benda putih itu. Bagi aku, cukuplah suara itu untuk menganggu tidur malamku.
Itulah yang terjadi lebih dari 10 tahun yang lalu. Satu-satunya pengalaman seram yang aku pernah rasa. Dan walaupun aku selalu menulis cerita hantu, aku dah menganggap pengalaman tunggal itu cukup bagi aku. Aku tak mahu mengalami sesuatu yang seperti itu, ataupun lebih teruk dari itu.

Owh, kalau kau orang semua suka baca cerita aku, bolehlah beli novel sulung aku, Azrahel si Penjejak Kubur. Boleh dapatkan di Shoppee. 


Menyelamatkan Mayaloka
Kesuntukan masa. Irfan tak tahu sama ada frasa itu sesuai tak untuk digunakan di sini, di Mayaloka. Tempat di mana semuanya...maya. Mungkin konsep masa di luar sana tak terpakai di sini. Masakan tidak, sudah terlalu lama dia berlari, tapi peluh lansung tak setitik pun keluar dari badannya.

Tubuhnya bergerak, jantungnya berdenyut. Naik turun dadanya menyedut nafas. Tapi peluh tak juga keluar. Ataupun mungkin konsep masa itu ada di alam ini. Cuma, tubuhnya sahaja yang tak boleh berpeluh. Yelah, semuanya kan maya.

Mungkin juga, disebabkan semuanya maya, dia boleh berlari selaju yang mungkin. Melompat dari bumbung ke bumbung. Menjadikan bangunan 50 tingkat sebagai taman permainannya. Geraknya tangkas, pantas. Lincah bak atlit parkour professional.

Batang besi menjadi tempat penghayun, perancah menjadi landasan, dan segala macam tingkap di sisi bangunan menjadi tempat bagi kakinya berlari. Gayanya bak Captain America yang sedang mengejar masa demi menyelamatkan dunia. Ya, bukan atlit parkour. Tapi adiwira.

Destinasinya satu, piramid mega. Misinya? Menyelamatkan piramid mega daripada musnah. Kerana bila hancurnya piramid mega, hancurlah mayaloka.

Irfan bangun pagi tadi di biliknya seperti biasa. Matanya terus memandang siling yang bergantung candelier dengan lampu yang hidup, menandakan siang hari sudahpun tiba. Sambil menggosok mata, Irfan bangun dan turun dari katil. Mata Irfan kini menoleh pada jam di dinding. Pukul 8 pagi. Di bawah tertulis 600 jam, dalam paparan digital berwarna merah. Tempoh masa dia sudah berada di Mayaloka.

Irfan tersenyum. Positif. Mungkin inilah harinya. Walaupun dah beratus kali mencuba, mungkin inilah harinya. Tanpa berfikir panjang, Irfan terus memulakan rutin harian.

Dia ke bilik air. Membasuh muka, dan mengggosok gigi. Sambil lama memerhatikan cermin. Mengagumi wajahnya sendiri yang kacak bak pelakon pujaan wanita. Selepas puas berangan, Irfan akan terus ke dapur. Memasukkan roti dalam pemanggang, sambil menuangkan kopi ke dalam cawan.

Itulah yang dilakukan Irfan hari demi hari. Rutin yang dilaksanakan secara autopilot, tanpa disedari. Tapi hari ini lain. Hari ini ada sesuatu yang berbeza. Dan Irfan menyedarinya, ketika dia sedang enak menghirup kopi, memerhatikan pemandangan di luar anjungan apartmen.

Terbeliak mata Irfan bila matanya terpandang piramid mega. Permukaannya yang berwarna emas itu masih lagi bersinar terang, memantulkan cahaya matahari. Saiznya yang besar dan meninggi melepasi semua bangunan yang ada, menimbulkan rasa kagum pada sesiapa yang melihat. Tapi hari ini, kelihatan asap berkepul menaik dari piramid mega, memadam sedikit kerlipan emas yang ada di permukaannya.

"Mikail!" Irfan memanggil. Sebuah hologram terpancar di tengah bilik. Memaparkan humanoid AI berbadan perak. Wajahnya hanya kosong, tak menampakkan sebarang emosi. Tapi setia dia menyahut seruan Irfan.

"Ya, tuan."

"Apa yang jadi kat piramid mega?"

"Sekejap tuan. Kalau mengikut pada aliran informasi yang ada, nampaknya piramid mega diserang pengganas!"

"Pengganas?! Siapa? Pawaka?"

"Ya, tuan. Pawaka dan orang-orangnya sudahpun merampas piramid mega dan menahan tebusan."

"Bedebah! Berani dia berbuat durjana di Mayaloka! Mikhail, sediakan sut aku. Aku ada perhitungan dengan Sang Pawaka!"

Dengan sut perlindungan di badan, Irfan kini berlari. Menggunakan bumbung bangunan sebagai laluan. Kini piramid mega sudah dekat di depan. Seluruh tubuhnya kini berada di dalam lindungan bayang piramid yang besar itu. Dengan asap berkepul-kepul bertiup ke arah Irfan, memudarkan sedikit pandangannya.

Pun begitu, Irfan tetap mara dan membawa dirinya ke hujung bangunan. Kini, piramid yang berwarna emas itu menutup terus pandangan langit, bagaikan gunung yang dibina dengan tangan manusia. Tanpa melengahkan masa, dengan sepenuh hati dia melompat, dari bangunan setinggi 100 tingkat. Itu sahaja jalan masuk untuknya ke piramid mega. Irfan yakin, pada keupayaan yang ada, dan dengan kekuatan yang dibekalkan sut di badannya . Lompatan itu akan berjaya, dan tak akan mendatangkan sebarang kecederaan padanya.

Bukan kali pertama Irfan melakukan lompatan itu. Sudah beratus kali sejak dia menjejakkan kaki di Mayaloka. Sejak dia bermain senario ini. Setiap kali dia melompat, setiap kali jugalah angin meluru laju ke arahnya. Tak dinafikan, walaupun dah beratus kali melakukan benda yang sama, jantungnya pasti terhenti ketika tubuhnya berada di udara.

Tapi sekejap saja. Bila tubuhnya menghampiri daratan, Irfan memberanikan diri menoleh ke bawah. Yang tadi kecil, sudahpun membesar. Lantai yang tadinya jauh kini hanya beberapa ratus meter darinya. Irfan tersenyum. Inilah saat yang dinantikan. Dia sentiasa bersedia untuk mendarat dalam gaya yang paling terbaik sekali. Sebelah kaki ke depan, dan sebelah lagi di belakang. Dengan posisi yang sedikit menunduk, dan bersedia mendongak bila kamera sudahpun berada di depan.

"Superhero pose," fikir Irfan lagi, sambil tersenyum lebar. Dia kini sudah bersedia sepenuhnya. Irfan membuka mulutnya sekuat hati, sambil melaungkan...

"SUPERHERO!!!!!!!!!!......."

Prakk!! Rasa sakit kini merebak di seluruh tubuh Irfan. Memuntahkan terus darah ke lantai. 'Pose' yang sepatutnya keluar dari mulut Irfan tadi kini dingantikan dengan erangan yang kuat. Sambil Irfan terbaring menahan sakit yang amat sangat.

"Kenapa..." Irfan mula untuk bersuara. Menanyakan mengapa lompatannya buat pertama kali datang berserta dengan kesakitan. Tapi kesakitan telebih dahulu menutup mulutnya. Mata Irfan kini seriau melihatkan tulang kakinya yang berceracak keluar dari lutut.

"Mikhail!!!" Jerit Irfan, memanggil AI pembantunya.

"Ya, tuan." Mikhail muncul di depannya dengan wajah yang tenang. Tanpa sebarang perasaan.

"Heal...."

"Ya tuan?"

"SEMBUHKAN AKU!!!!!"

Setelah arahan diterima, Mikhail pantas mendapatkan Irfan. Melakukan imbasan, sebelum memberikan suntikan di bahu tuannya. Dengan suntikan yang diberikan, barulah Irfan boleh menarik nafas lega. Suntikan itu menghilangkan terus rasa sakit yang melanda, sambil menyusun kembali data-data di badan. Tulang yang berceracak kini telahpun dimasukkan semula, begitu juga darah yang memenuhi sut badannya kini telahpun lesap.

Irfan bangun, sambil menarik nafas yang panjang. Terasa dadanya seperti dicucuk-cucuk. "Pelik. Biasanya lepas dah kena suntik hilang semua rasa sakit," fikir Irfan di dalam hati. Tapi, belum sempat soalan itu ketempu dengan jawapannya, bunyi runtuhan yang kuat kedengaran, membuatkan Irfan menoleh.

Kini, seluruh piramid mega sedang runtuh, diiringi letupan yang bertalu-talu. "Mikhail? Kenapa..." Soalan Irfan terhenti, bila melihat Mikhail sudah tiada lagi di sisi. Irfan menoleh ke kiri dan kanan, melihat seluruh Mayaloka kini turut sama runtuh. Bangunan-bangunan yang diapit hologram kini kecundang, layu. Bumbung-bumbung yang menjadi laluannya tadi kini sudahpun menghempas tanah.

"Apa yang berlaku? Tak pernah jadi macam ni?"

Ya, beratus kali Irfan melalui senario ini. Tapi belum pernah lagi dia melihat keadaan seperti ini berlaku. Di mana Mayaloka betul-betul musnah di hadapannya. Dan lantai yang dipijaknya kini hancur, membawa Irfan terjatuh ke alam kegelapan.

***

Irfan merasakan kelopak matanya terbuka. Tapi pandangan matanya tetap gelap. Hampir sahaja Irfan ingin mencucuk biji mata sendiri, memeriksa sama ada betul ke atau tidak kelopaknya sudah terbuka. Dia kini menoleh ke sekeliling, mencari sebarang sumber cahaya, yang boleh memberi petunjuk di mana dia berada.

Tapi yang dilihat di sekitarnya hanyalah kosong. Gelap yang kosong.

"Irfaaannnnn!!!!

Dia menoleh, mencari arah suara itu. Perlahan-lahan ruang yang gelap itu diterangi cahaya yang datang entah dari mana. Dan menghampirinya kini satu susuk tubuh yang berdiri tegap, dengan baju zirah besi lengkap di badannya.

Pawaka kini sedang berdiri di hadapan. Dengan wajah yang garang, bak singa yang mahu menerkam. Irfan memberanikan diri, mendongak, menghampiri musuhnya itu. Sudah berminggu lamanya dia menantikan saat ini. Kerana walaupun sudah beratus kali dia menjalani senario yang sama, dia masih belum dapat ke peringkat terakhir bertemu dengan Pawaka. Tapi kini, musuh utamanya itu sedang berdiri di hadapan. Memberikannya peluang untuk terus berhadapan dengan musuh yang terakhir. Pawaka-lah halangan terakhir yang pelu ditempuh, sebelum dia boleh merebut gelaran pahlawan terhebat Mayaloka.

Kini, dengan wajah yang mendongak Irfan melaungkan dengan sekuat hatinya, "PAWAKA!!! PENGAKHIRAN KAU SUDAHPUN TIBA!!! BERANI KAU MEMBUAT DURJANA DI MAYALOKA!!!"

Pawaka tersenyum sinis. Wajahnya yang merah menggerutu itu masih mampu tersengih memandang Irfan. "Semuanya dah berakhir Irfan. Kau dah terlambat! Lihatlah sekeliling kau."

"Ia hanya akan berakhir bila penumbuk aku bertemu dengan muka kau! HIYAAAAAHHHH!!!"

Irfan melompat. Penumbuk yang digenggam kini bertukar menjadi bara api, dan aura biru kini menyelaputi seluruh tubuhnya. Tumbukannya disasarkan pada wajah Pawaka yang masih memandangnya dengan senyuman yang sinis.

Tak. Bukan muka. Irfan menukar sasaran. Menghalakan penumbuknya ke dada pawaka. Dan bila penumbuknya bertemu sasaran, Pawaka terus menghilang. Akhirnya, Irfan mendarat ke bawah dengan lagak yang paling bergaya sekali.

"Superhero pose" fikir Irfan, sambil tersenyum lebar.

Dia kini menoleh kembali ke belakang. Melihat Pawaka yang sudahpun lesap.

"Aku menang?" soalnya, kali pertama. Tak percaya dengan apa yang sedang dilihatnya. Pawaka yang tadi berdiri megah, kini musnah bila bertemu dengan penumbuknya.

"AKU MENAAAAANNNGGG!!!!!" Laungan itu keluar dari mulut Irfan. Gembira dia bukan kepalang. Akhirnya, usahanya sejak sebulan yang lalu kini sudahpun membuahkan hasil. Dia sudah berjaya menyelamatkan mayaloka. Menjadi pahlawan terhebatnya.

Irfan melompat-melompat, teruja dengan apa yang baru sahaja berlaku. Dia...



Dengan tidak semena-mena, pandangannya bertukar gelap gelita.



"Haih......"

"Seorang lagi?" soal Henry.

Tom mengangguk. "Ya, seorang lagi," balas Tom, sambil matanya terpaku pada skrin di riba. Kelihatan gambar seorang lelaki berbangsa Melayu yang bernama Irfan terpampang di situ. Wajahnya montel, bercermin mata. Dengan tubuh yang sedikit gempal.

"Dah 5 orang dah bulan ni," komen Henry.

"Aku tak tahu kenapa pihak atasan tak nak tutup lagi Mayaloka. Dah lebih daripada 50 orang yang mati. Ni dah boleh masuk kes genosid kau tahu tak?" tutur Tom.

Henry mengeluh. "Tak boleh nak salahkan pihak utusan jugak. Lagipun kita dah letak macam-macam sistem keselamatan dalam ni kan."

"Ya, dan ianya tak berkesan. Kau tengok jelah si Irfan ni, dah jatuh, lutut terkeluar, boleh lagi nak teruskan permainan. Kalau orang lain dah lama cabut keluar dah," balas Tom.

"Piramid Mega dah runtuh pun dia tak keluar?" soal Henry kembali.

"Tak. Dia teruskan lagi permainan," balas Tom, sambil menggelengkan kepala. Henry juga begitu.

"Kadang-kadang aku rasa management memang sengaja tak nak tutup Mayaloka. Yelah, kau bayangkanlah, benda ni buat duit kot. 1 billion orang yang main sejak ia dilancarkan 2 bulan yang lepas. Apalah sangat setakat 50 orang yang mati..."

Henry membuat muka, seperti ingin memberikan komen, tapi Tom terlebih dahulu menutup bicara. "Kata pihak atasanlah, aku rasa."

"Macam mana dengan cadangan kau nak letak tanda amaran bila mana-mana pemain mengalami tanda-tanda kematian macam ni?" soal Henry kembali.

Tom menggelengkan kepalanya. "Pihak atasan tak bagi. Kata mereka 'break immersion' kononnya."

"Break immersion? Nak 'break immersion' apa lagi? Dah memang mayaloka ni dunia realiti maya, kau nak 'immersion' sampai macam mana lagi?" tutur Henry.

"Itulah hujah aku. Tapi macam biasa, pihak atasan mana nak dengar," balas Tom.

Henry mengeluh. "Aku tak sangguplah. Kalau ada seorang lagi yang mati masa kita jaga, aku nak minta berhenti kerja."

"Aku pun sama," tutur Tom. Matanya merenung kembali pada skrin di riba. Perkataan 'MATI' yang besar berwarna merah tertulis di sebelah gambar gempal Irfan, salah seorang dari pemain Mayaloka.

"Dahlah, jom kita beritahu pada waris mangsa. Dan beritahu pihak polis sekali. Kita buat apa yang patut," tutur Tom. Henry mengangguk, tanda bersetuju. Dia kemudian bangkit, dan menutup skrin di depan. 


Kampung Seribu Kubur

Yep. Kau orang semua tak salah baca. Memang itulah namanya kampung aku. "Kampung Seribu Kubur".

Tapi kalau orang yang baru nak kenal dengan aku, tanya aku asal mana, aku akan jawab dengan ringkasnya, "KSK". Bunyi macam gempak kan, moden gila. Padahal kampung je.

Kalau mereka nak tahu apa maksud "KSK", sampai ke sudahlah aku tak akan beritahu. Tak kisahlah kau bagi aku RM 1000 ke, kau ugut aku ke, aku tetap tak akan beritahu nama kampung sendiri. Sebab jujurnya kalau aku beritahu, ia hanya akan menimbulkan pelbagai persoalan yang aku sendiri tak tahu jawapannya. Pada awalnya lah. Sekarang, ketika aku sedang menulis nukilan ni (eceh, bahasa sastera), aku dah tahu dah asal usul nama kampung aku. Sesuatu yang aku akan ceritakan pada kau orang semua hari ni.

Dalam berpuluh kawan dan awek (seorang je eh) yang aku ada, tak ada siapa pun di antara mereka yang tahu tentang kampung aku. Jadi bila awek aku kata nak ikut aku balik kampung, aku terus jadi tak senang duduk.

"Sayang nak buat apa?" soalku kembali.

"Eh dia boleh tanya pulak. Minggu lepas B buat apa?"

Aku yang masih kurang mengerti sekadar mengangkat bahu.

"B lupa ke, B ikut sayang balik kampung?"

Kampunglah sangat. Padahal rumah mak bapak dia kat tengah kota Melaka.

"Yelah, sebab awak yang ajak," balasku kembali.

"Saya dah bawak awak jumpa mak bapak saya. Mereka dah restu perhubungan kita. Bila awak pula nak bawak saya jumpa mak bapak awak?"

Aku terdiam. Soalan itu merupakan salah satu soalan yang tersimpan dalam "Bank Soalan Maut Bercouple" yang pernah diingatkan kawan aku satu ketika dulu. Dihentam dengan soalan itu ketika aku sedang enak menjamu chicken chop yang bersalut cheese benar-benar boleh mematikan selera makan.

"B...." panggil Intan, awekku. Tak ada kelembutan atau kemanjaan lagi dalam panggilannya. Hanya desakan bersalut amarah.

"Pertama, B dah tak bapak, B ada mak je," balasku, yang meletakkan kedua-dua sudu dan garpu di atas pinggan.

"Ok, sayang faham. Sayang mintak maaf," tuturnya, kembali lembut dalam nada suara.

"Kedua, kampung B memang kampung betul. Takut sayang je tak selesa nanti," tuturku menyampaikan hujah. Ketika itu aku lihat Intan mengeluh, dan turut sama meletakkan sudu dan garpunya. Adakah ini petandanya yang aku sudahpun beroleh kemenangan pertama?

"B, B lupa ke yang sayang ni pun asal dari kampung jugak? Kampung mak sayang kan kat Kedah sana tu,"balas Intan.

Hm, dah keluar dah loghat Kedah dia. Kalau tak, sampai ke sudah cakap macam orang KL, fikirku di dalam hati.

Melihat tiada jawapan dariku, Intan bersuara sekali lagi, "B, boleh kan, bawak sayang balik kampung B, jumpa mak b?"

Aku tersenyum. Seboleh-bolehnya aku tak mahu membawa Intan ke tempat yang bukan-bukan. Walaupun kampung tu adalah tempat asal-usulku. Tapi aku tak punya pilihan lain, melainkan menuturkan ayat persetujuan. Aku tak mahu memanjangkan perbincangan.

"Macam nilah, B tanya mak b dulu, boleh ke bawak anak dara orang balik kampung," tuturku, mengharapkan kata-kataku itu cukuplah sebagai penamat. Intan tak menjwab, sebaliknya hanya tersenyum dan menyambung kembali suapannya. Ketika itu, aku menganggap yang aku sudahpun beroleh kemenangan kedua. Tapi tanpa aku tahu, yang aku hanyalah memenangi satu dua pertarungan, Intan sudahpun memenangi peperangan.

Ditakdirkan, pada malam Ahad, dua hari kemudian, aku mendapat panggilan dari mak.

"Mak dengar citer menantu mak nak ikut sama balik sekali minggu depan?"

"Huh?" Begitulah mak aku. Selepas selesai je berjawab salam terus diterjahnya dengan soalan yang mengundang. Kalau aku tengah makan masa tu boleh jadi tercekik dengar soalan mak.

"Eh, dah jadi bisu pulak. Betul ke apa yang mak tanya ni?"

Aku mengeluh, "Mana mak tahu?" soalku kembali, walaupun jauh di sudut hati, aku dah boleh agak dari mana sumber informasi mak aku.

"Kakak yang kau cakap. Katanya 'Menantu mak nak balik'."

Aku mendengus geram. Pandai sungguh kakak memilih kata-kata. Tapi geram aku lebih kepada Intan. Licik dia menyampaikan hajat di belakang aku, melalui kakak yang memang sudah sedia suka padanya.

"Orang baru nak tanya mak, takut mak tak suka je," tuturku.

"Eh, apa pulak mak tak suka. Mak dah lama tunggu kau kahwin. Mak bukan makin muda."

Aku mengeluh lagi. Mak juga pandai memilih kata-kata. Membuatkan aku kini tersepit di celah, dengan hanya satu jalan keluar.

"Baiklah mak. Nanti orang bawakkan Intan balik ke kampung," tuturku, menyerah kalah.

Maka, dijadikan cerita, pada tanggal 15 Januari yang lepas, aku bergeraklah ke utara semenanjung, dengan awekku duduk di sebelah. Wajahnya ceria, tersenyum sepanjang perjalanan. Aku pula bermuram durja, mengetahui yang aku sudah kalah dalam peperangan.

Perjalanan memakan masa 5 jam sahaja, dari ibu kota Kuala Lumpur. Intan sakan berborak sepanjang perjalanan, barangkali teruja. Banyak soalan yang ditanyakan padaku. Aku pula hanya menjawab sepatah-sepatah sahaja. Mataku lebih tertumpu pada jalan.

Tapi, letah Intan tak berkekalan. Raut wajahnya yang terseyum gembira bertukar terkejut serta merta sebaik sahaja keretaku memasuki simpang ke kampung. Terbeliak besar matanya. Tapi aku tak pula tersenyum melihat gelagatnya. Hati aku turut gemuruh bila melihat di kiri dan kananku.

Memang biasa, bagi sesiapa untuk melihat kubur di mana-mana kampung. Tapi yang biasanya kubur itu akan berpagar. Bersempadan dan tak memasuki kawasan rumah orang. Itu yang biasalah.

Yang luar biasanya apa? Yang luar biasanya bila kubur itu tak berpagar. Terbentang seluas mata memandang. Dengan batu-batu berdiri tegak, seolah-olah ia bangkit dari tanah. Yang luar biasanya bila rumah-rumah terletak kemas di tengah-tengah kubur yang berdiri tegak. Setiap satu dari kubur itu barangkali sudah berusia ratusan tahun. Dengan nisan yang sudahpun senget sebelah, dan ada yang sudahpun hampir tenggelam di dalam tanah.

Tapi elok je, di tengah-tengah kubur itu, terletak rumah-rumah kampung, yang menjadi tempat tinggal penduduk Kampung Seribu Kubur. Dan di antara dua tanah kubur yang terbentang seluas mata memandang itulah, aku mengemudi dengan keretaku. Membawa awekku yang kini hanya diam, dengan wajah yang suram.

Dia seperti ingin menanyakan sesuatu kepadaku, tapi bila melihatkan wajahku yang sama sugul, dia tak punya pilihan lain melainkan mendiamkan diri. Wajahnya ditundukkan ke bawah, barangkali tak berani untuk melihat tanah yang menjadi tugu kepada kematian. Ada sesuatu yang menjentik hati awekku. Mungkin tak keterlaluan jika hendak dikatakan yang awek aku sedang ketakutan.

Setelah beberapa minit merentas antara dua tanah kubur, diiringi oleh senja yang semakin gelap, aku akhirnya membelok ke kiri. Keretaku kini diparkir di depan sebuah rumah kayu, dengan 3,4 pasang batu nisan menjadi penanda masuk. Selepas memarkir dan mematikan enjin kereta, aku akhirnya memandang pada Intan sambil menarik nafas yang panjang,

"Selamat datang ke Kampung Seribu Kubur."

***

"B cakap nama kampung B KSK," soal Intan. Ketika itu aku sedang mengendong beg kami berdua, dan meletakkannya di depan pintu rumah. Aku terus mengetuk pintu tanpa menjawab soalan Intan.

"Assalamualaikum!" sahutku, dalam gaya sahutan kampung.

"B!! Napa tak jawab soalan sayang?" rungut Intan, yang mula menarik lengan bajuku.

Aku menoleh memandang Intan sambil tersenyum. Mulutku ingin menuturkan sesuatu, tapi tak sempat, kerana pintu kayu sudahpun terbuka.

Kakak menyambut kami berdua dengan senyuman, tapi dia terus meluru ke arah Intan. Memeluk awekku, seolah-olah seperti adiknya sendiri.

"Ya Allah Intan, lama tak jumpa kau. Rindu akak dengan kau."

"Akak tak rindu dengan Irfan ke?" soal Intan, sengaja mengusik.

"Rindu kat dia nak buat apa. Menyusahkan hidup je," balas kakak.

Aku mengeluh panjang, dengan bola mata yang ternaik ke atas. Malas aku nak melayan kerenah kakak yang suka berdrama. Mak pula sedang berdiri di depan pintu, dengan kedua tangannya di belakang. Gayanya bak pengetua yang sedang melakukan pemeriksaan.

Aku meletakkan beg ke bawah, dan mendapatkan tangan mak lalu menciumnya. Mak memandangku sambil mengangguk, tanda berpuas hati dengan langkah pertamaku.

"Kata nak telefon sebelum sampai?" soal mak.

"Mana sempat mak. Orang kan tengah bawak kereta," tuturku, memberi alasan.

"Si Intan tak boleh telefon?" soal mak pula, yang kini sedang memandang pada awekku dari atas ke bawah, seolah-olah ada sinaran-x pada matanya.

"Eh mak ni, orang tu mana boleh telefon. Dia nak hafal jalan nak balik kampung nanti. Senang nak jadi tukang report si Irfan nanti," tutur si kakak pula, menjadi tukang pembela tak bertauliah.

Aku menjeling tajam pada kakak yang menjelirkan lidahnya kepadaku. Mak pula sekadar tersenyum, barangkali berpuas hati dengan penilaiannya.

"Ha, Intan. Kau masuklah dulu. Mak tengah siapkan makanan," ajak mak lagi. Aku mula bergerak mengikut Intan dari belakang, bersedia untuk memasuki rumah. Tapi mak terlebih dahulu mengangkat tangannya menahanku.

"Ha kau Irfan, pergi sembahyang. Mak tahu kau belum maghrib," pesan mak kembali.

"Tapi mak, orang musafir!" tuturku, memprotes.

"Musafir apa. Ni rumah kau! Barang-barang kau tu, kau biarkan. Biar kakak kau angkat," tutur mak lagi.

"Ha, yang tu saya setuju," tuturku lagi, lalu terus masuk ke rumah mengambil wuduk. Aku lansung tak mengambil peduli jeritan kakak dari belakang.

"Woi! Angkat beg kau ni!"

***

Mak masak daging gerang asam. Makanan kegemaranku. Rasanya lebih kurang seperti asam pedas, tapi daging yang digunakan bukanlah daging tetel, dan kuahnya lebih pekat. Memang sampai menjilat bekas mangkuk.

"Kau seorang je aku tengok yang boleh hirup kuah pedas," perli kakak.

Aku yang sedang enak menghirup terus terhenti, tersengih lalu meletakkan kembali piring di atas meja.

"Sampai naik berpeluh ah b sayang tengok," tutur Intan pula, yang mula menghulurkan tisu kepadaku. Aku sempat melirik pada mak yang sekadar memerhatikan perlakuan kami berdua. Aku mengambil tisu itu sambil mendiamkan diri, tak berani bersuara. Enggan mengundang komen tajam dari mak.

Intan yang nampak perubahan raut wajahku terus bersuara. Barangkali cuba untuk menghidupkan suasana.

"Kak, abang Irfan cakap nama kampung akak ni KSK. La ni bila dah sampai dia panggil Kampung Seribu Kubur pulak," tutur Intan, mengomel.

Aku terdiam. Begitu juga dengan kakak. Kami berdua terus berubah sugul bila topik tentang nama kampung diutarakan. Kami berdua memandang mak, barangkali meminta panduan orang lebih berpengalaman dalam hal seperti ini.

"Haah, itulah nama kampung ni. Kampung Seribu Kubur. Si Irfan ni sahaja yang pendekkan jadi kampung KSK. Kononnya lebih moden," tutur mak.

"Owh. Sebab apa?" soal Intan lagi, menduga.

"Sebab kubur-kubur tu lah. Nampak kan tadi, masa masuk kampung tadi," soal mak kembali. Intan mengangguk. Aku dan kakak pula masing-masing mendiamkan diri.

"Nampak. Pasal tu pun nak tanya gak tadi, tapi segan," tutur Intan kembali, lembut. Aku tersenyum dalam diam. Pandai juga awekku menyusun kata.

"Apa nak disegankan. Tapi kalau tanya mak pun, susah mak nak ceritakan. Ceritanya panjang. Satu malam belum tentu habis," tutur mak lagi, berseloroh.

"Orang kampung tak kisah ke?" soal Intan kembali, dalam nada yang serius.

Mak menggelengkan kepala. "Sebab dah biasa. Lagipun ada satu je pantang larang kat kampung ni yang kau kena ikut."

"Apa dia?" soal Intan kembali.

"Pastikan semua dah ada di dalam rumah bila menjelang pukul 3 pagi."

Intan ternganga, mendengarkan jawapan mak. Dia menoleh memandangku dan juga kakak, meminta penjelasan dari kami berdua. Tapi kami berdua sekadar mengangkat bahu.

"Nanti ada masa nanti, mak ceritakan kenapa," tutur mak, yang mula mengangkat pinggan dan meletakkannya di singki. Aku dan kakak berbuat yang sama, meninggalkan Intan dalam keadaan termangu-mangu.

***

Jam sudahpun menginjak pukul 12 malam. Tapi aku masih lagi bergolek ke kiri dan kanan, cuba untuk mencari tidur yang seolah-olah sedang berlari dariku. Yang ada padaku ketika itu hanyalah resah. Memikirkan perbualan Intan dan mak sewaktu makan malam tadi.

Sedikit penjelasan sebelum aku dituduh yang bukan-bukan oleh korang yang sedang membaca: aku tidur berasingan. Intan barangkali sedang nyenyak diulit mimpi, tidur bersama kakakku. Aku tidur di bilik utama, berhampiran dengan ruang tamu. Bilik yang paling dekat sekali dengan pintu rumah. Bilik kakak rasanya masih lagi di tempat yang sama, dekat dengan bilik air. Yelah, dia kaki rajin kencing malam.

Rumah mak aku sama je macam rumah kampung yang lain. Ala, macam rumah Opah dalam cerita Upin dan Ipin tu. Rumah kayu. Yang pijak pun pasti berbunyi. Bilik-bilik seolah-olah terapung di atas, dan dapur serta tandas berpijak di tanah.

Aku tak ada masalah tidur di bilik sendiri. Di belakang bilikku ini dusun durian. Yang diusahakan bapak aku satu ketika dahulu. Tapi barangkali sekarang sudahpun dipenuhi semak samun. Kerana dah pun ditinggalkan hampir setahun. Aku rasa keesokan harinya pasti mak akan memaksa aku mengemaskan dusun. Satu lagi masalah yang aku akan cuba elakkan.

Tapi bukan itu yang menganggu tidurku. Aku lebih risaukan Intan. Kerana bilik kakak terletak betul-betul di belakang kubur. Bukak je tingkap tu, terus akan terserlah tiang-tiang nisan dalam 4-5 pasang. Warnanya yang putih itu seolah-olah menyala terang dalam kegelapan.

Aku takut, bila sahaja menjelangnya pukul 3 pagi nanti. Bunyi itu akan kedengaran. Aku takut apa reaksi Intan nanti, bila bunyi itu menjengah telinganya. Aku takut dia akan membuka tingkap, jika kakak lambat menghalangnya. Aku takut...

Tapi aku takut apa? Aku sendiri tak tahu apa yang akan berlaku. Aku dah mendengar bunyi itu, sejak aku kecil. Dan disebabkan bunyi itu datang pukul 3 pagi, ketika aku sedang nyenyak berdengkur, jarang sangat telingaku dapat menangkap bunyi itu.

Lagipun, pantang larang mak masih aku dan kakak ikut sejak kecil. Tak pernah kami terfikir untuk membuka tingkap, bila sahaja bunyi itu bergema. Kami hanya mampu berselubung di balik selimut, sambil menutup telinga, mengharapkan bunyi itu akan beransur hilang.

Mungkin tak ada apa yang aku perlu risaukan. Kakak ada dengan Intan. Dah tentulah kakak boleh melindungi adik kesayangannya itu. Dengan jaminan seperti itu, aku tersenyum. Aku menutup kembali mata, kerasa rasa penat sudahpun menguasai diri. Dan bersamanya, tidur yang sudah lama aku tunggu.

***

Bunyi ketukan yang kuat menjengah telingaku. Seperti ada orang yang sedang bertukul di depan pintu bilik. Aku yang kini sudahpun tidur tertonggek hanya beralih ke sisi, menutup telingaku dari bunyi yang memang menyakitkan.

"Oi! Bangunlah! Subuh!"

Kini jeritan seperi mak lampir pula menusuk ke telingaku. Aku berbaring menelentang pula, sambil meletakkan bantal di atas muka. Malas aku mengambil peduli amukan orang gila yang sedang mengetuk pintu bagai nak rak. Aku cuba mencari kembali tidur yang baru sahaja direntap dariku.

"Oi! Mak suruh kau jadi imam!"

Nama mak yang dipetik terus membuatkan mata aku terbungkang. Aku menolak bantal itu ke tepi, lantas beralih memandang jam di telefon. Pukul 6.15 minit pagi. Dengan keluhan yang panjang, aku terus bangkit dari katil.

"Irfan, nak! Kau dah bangun belum?" Kini suara mak pula yang bergema, membuatkan aku terus berdiri.

"Kejap mak, orang nak pergi ambil air sembahyang dulu," balasku.

"Ha, siap cepat. Lepas tu kita boleh baca Yaasin, boleh tengokkan si Intan," tutur mak.

Mendengar nama Intan aku terus meluru membuka pintu, kelihatan mak dan kakak tercegat di depanku. Masing-masing sudahpun bertelekung putih.

"Intan? kenapa dengan Intan mak?" soalku kembali. Mak dan kakak tak menjawab. Masing-masing dengan wajah yang suram, seperti ada awan mendung yang melindungi wajah mereka.

Kerana tak mendapat jawapan, aku terus berjalan melepasi mereka, menuju ke bilik kakak. Aku tak mengambil peduli kakak yang menjerit di belakang, "Oi! Bilik anak dara tu!"

Aku terus menolak pintu, mataku ligat mencari Intan. Mataku terpaku pada susuk tubuh yang sedang terbaring kaku di atas katil kakak. Aku melihat wajah awekku itu. Yang selama ini jarang sekali lekang dari senyuman. Kulitnya yang putih-putih kemerahan kini bertukar putih sepenuhnya. Seperti darah sendiri tak berani naik memenuhi wajah yang pucat itu.

Aku perasan yang mata Intan bagaikan kaku. Hanya memandang ke depan. Dia lansung tak menyedari kehadiranku yang kini sudahpun melutut menghampirinya. Tubuh Intan menggigil tak berhenti, diiringi bunyi berdesir yang keluar dari mulutnya berulang kali bagaikan zikir.

Aku memegang tangan Intan. Ingin memberitahu yang aku kini di sebelahnya. Tapi Intan lansung tak menoleh memandangku. Matanya masih memandang ke depan. Seperti ada sesuatu di situ, di dinding bilik kakaku. Aku menoleh pula ke belakang, memandang kakak dan mak yang kini sudahpun berada di pintu bilik.

"Apa yang jadi kak?" 

Kakak menundukkan wajah. Tapi mulutnya masih lagi menjawab soalanku. "Akak tak tahu. Akak jumpa dia macam ni malam tadi, kat dapur. Dia terbaring menggeletar seluruh badan, sampai terkencing. Akak terpaksa mintak tolong mak untuk bawak dia naik ke sini."

"Kenapa tak kejutkan Irfan?" soalku lagi.

"Kau tengah sedap terbongkang tidur," balas mak pula. Aku menoleh kembali memandang Intan, yang masih lagi menggeletar seluruh tubuhnya. Aku memeriksa pula dahi awekku itu, menyedari yang badannya pula panas.

"Dah cepat, pergi ambil wuduk. Hanya Allah sahaja yang boleh tolong Intan sekarang!"

***

Mak dan kakak sedang duduk di meja makan. Masing-masing sedang menghirup kopi, sambil menikmati cekodok pisang yang baru saja kakak siapkan. Aku sahaja yang berdiri, mundar-mandir di tangga dapur. Kejap-kejap mataku memandang ke atas, mengharapkan Intan akan muncul di situ.

"Makanlah dulu nak," tegur mak yang resah melihat keresahanku.

Sebagai anak yang soleh (???) aku tak punya pilihan melainkan duduk di sebelah kakak.

"Kau ni pun makanlah dulu. Tak akan dilamun cinta teruk sampai tak boleh makan?" usik kakak.

Aku memancarkan jelingan tajam ke arah kakak. Mak pun berbuat benda yang sama. Kakak cuma tersengih mengangkat tangan, tanda meminta maaf. Ya, kakak memang tak tahu bila hendak berhenti berjenaka.

"Orang tak patut bawak dia balik kampung," rungutku sendirian.

Mak mengeluh. "Tak baik kau cakap macam tu nak. Dah takdir jadi macam tu, kita tak boleh salahkan takdir. Sekarang kita cuma boleh doa je, supaya dia sedar."

Aku mengangguk. Sekurang-kurangnya badan Intan sudahpun tak lagi menggigil. Setelah diberikan air yaasin tadi, Intan sudahpun menutup mata, tidur sehinggalah sekarang.

"Apa yang jadi kat dia mak?" soalku kembali. Mak terdiam. Cekodok yang tadinya sudahpun hampir memasuki mulut kini diletakkan kembali di atas piring. Mak mengeluh panjang, sambil menggelengkan kepala.

Entah kenapa rasa marah tiba-tiba berkumpul dalam diriku. Merebak merata melalui pembuluh darah. Naik turun dadaku, nafasku kencang serta merta.

"Mak cakap semalam kat Intan, yang mak tahu pasal asal usul nama kampung ni. Tapi mak tak pernah pun cerita pada kami. Setiap kali saya dengan akak tanya mak mesti diam," tuturku, dalam nada suara yang semakin tinggi.

Kakak mula menyiku lenganku, barangkali menyedari yang suara aku semakin meninggi. Tapi aku tak ambil peduli.

"Tu anak dara orang mak. Apa yang orang nak beritahu nanti kat mak bapak dia? Kalau mak tahu sesuatu pasal kampung ni, baik beritahu sekarang. Irfan rasa mak tahu apa yang sebenarnya jadi kat Intan," tuturku yang kini sudahpun berdiri.

"Irfan! Baru kenal beberapa tahun dengan perempuan lain dah nak kurang ajar dengan mak eh?!" tutur kakak yang kini sudahpun berdiri di sebelah. Matanya terjegil marah memandangku, tapi aku tak ambil pusing. Mataku tajam memandang mak di depan.

Mak seperti terkesan dengan kata-kataku itu. Matanya terus berkaca. Bila menyedari yang aku mungkin telah melampaui batas, aku kembali duduk semula. Cuma kakak sahaja yang masih berdiri, sambil mencekak pinggang memandangku.

"Mintak maaf dengan mak sekarang!"

"Eh, dahlah, jangan gaduh-gaduh," tutur mak, lembut sahaja suaranya. Kakak kembali duduk, tapi jelingan tajam dari matanya masih tak lekang memandangku. Aku hanya mampu menundukkan wajah.

"Lagipun, betul cakap Irfan tu. Mak tak pernah beritahu pun kat kamu semua pasal kampung ni. Mak rasa tak adil untuk kamu. Sebab kamu semua membesar di kampung ni," tutur mak lagi.

Aku dan kakak saling berpandangan. Mata kakak sudah tak lagi menjeling tajam, tapi renungan tuduhan masih ada di mata itu. Seperti mengatakan yang ini semua salah aku. Tapi kami berdua hanya mendiamkan diri. Menunggu mak menghabiskan bicaranya.

"Kamu berdua masih ingat tak, masa kamu kecil? Apa yang kita sekeluarga selalu buat, bila menjelang 3 pagi?" soal mak.

Aku memandang kepada kakak, seperti meminta dia mendahului. Lagipun dia kakak, dia lebih tua.

"Mak panggil kami semua ke bilik mak, tidur sekali semua dengan ayah," balas kakak.

Mak mengangguk, dengan sedikit titisan senyuman jelas di hujung bibirnya.

"Walaupun dah banyak kali mak dengar bunyi tu, walaupun telinga ni dah banyak kali menjamah bunyi tu, ia tetap rasa tak biasa. Tetap rasa ganjil. Macam...bunyi tu sendiri bukan datang dari alam ni. Tak ada binatang rasanya yang boleh buat bunyi macam tu," tambah mak lagi.

Kami berdua mengangguk, bersetuju dengan mak.

"Tapi dulu bunyinya kerap. Masa kamu kecil, boleh kata tiap-tiap malam bunyi tu datang. Sekarang, adalah dalam 3 bulan sekali, 4 bulan sekali. Tapi ia tetap datang. Dan bila setiap kali ia datang, mak memang meremang, kadang-kadang sampai menggigil satu badan."

Kami berdua hanya diam. Mata kami kini tertumpu pada mak. Barangkali mak sudahpun memasuki mod monolog, memainkan kembali memori yang tersimpan dalam kepala tuanya. Yang penuh dengan pengalaman dan juga pengajaran. Kami menunggu penuh minat pengajaran yang ingin disampaikan.

"Mak dengan ayah dah didik kamu berdua sejak kecil lagi. Jadi kamu dah tahu pantang larangnya, bila menjelang pukul 3. Kamu ingat tak kakak, pernah satu kali kamu nak terkencing sangat. Tapi mak tahan, ayah kau sanggup pergi ambilkan baldi, mintak kau kencing dalam tu. Dia memang akan pastikan kita sekeluarga duduk bersama, tak berpisah bila pukul 3 pagi tiba. Sebab tu kamu dah tahu, dah terdidik dengan pantang larang tu."

Aku menjeling pada kakak, mulutku seperti ingin mengeluarkan ayat perlian tajam. Tapi aku terhenti bila melihat mata kakak yang terbeliak besar. Barangkali imbasan memori itu kini baru terlintas di ruang fikirannya.

"Jadi betul cakap kau Irfan. Kau tak patut bawak Intan ke sini. Memang kita boleh pesan dia, ingatkan dia. Tapi pesan dengan didik lain bezanya. Dia tak tahu bahaya kampung ni, bila menjelang pukul tiga pagi."

Aku rasa tak senang duduk. Tanganku yang digenggam ke depan, kini diulit-ulit dengan rasa bersalah. "Irfan minta maaf mak," tuturku, sambil memandang mak. Mak sekadar tersenyum.

"Tapi kau salah satu benda Irfan. Ya, mak tipu Intan semalam. Kata mak tahu pasal asal-usul kampung ni. Mak sebenarnya tak tahu apa-apa. Pasal orang tua mak tak beritahu apa-apa. Tak ada siapa pun di antara penduduk kampung ni yang tahu kenapa ada seribu kubur kat kampung ni. Kami hanya tahu pantang larang sahaja yang ada. Dan apa yang perlu dibuat bila menjelang pukul tiga."

"Tak akan tak ada seorang pun tahu mak?" soal kakak, yang dari tadi mendiamkan diri.

Mak menggelengkan kepala. "Kubur-kubur yang ada di kampung ni dah wujud sejak beratus tahun yang dahulu. Dulu pernahlah ada ketua kampung baru nak pindahkan semua kubur-kubur ni. Dia dapat bantuan Adun. Jentolak semua dibawanya. Tapi tak berjaya. Sampai je jentolak kat kampung ni terus rosak. Berganti-ganti jentolak tu, tapi satu pun tak boleh dipakai. Duit dah banyak yang habis, tapi satu tapak kubur pun tak berjaya nak dialihkan. Akhirnya mereka buat keputusan, yang kubur tu memang tak boleh nak dialihkan," cerita mak lagi.

Aku dengan kakak saling berpandangan. "Habis tu macam mana dengan Intan mak? Tak akanlah kita nak biarkan je macam ni?" soalku kembali.

Mak mengeluh, lalu terus menunddukkan wajah. Barangkali sedang mencari jawapan yang sesuai, sambil menyusun kata. Tapi bila mak kembali membuka bicara, kami berdua terkejut mendengar jawapannya.

"Kamu berdua tahu tak, yang kamu berdua patutnya ada mak cik?" soal mak.

Aku keliru, tak faham dengan apa yang dikatakan mak. Kakak pula menggelengkan kepala dengan mata yang masih lagi terpaku pada mak.

Dengan senyuman yang separuh siap, mak memulakan ceritanya. "Ya, mak ada adik dulu. Umur dia dengan mak beza setahun je. Kami dibesarkan di rumah ni lah. Di rumah pusaka. Tinggalan arwah datuk kamu. Tapi, kamu tak sempat jumpa dengan dia. Dia meninggal sebelum mak kahwin lagi. Dia pernah alami benda yang sama macam Intan."

Mata aku terbeliak. Aku kini mendengar cerita mak dengan penuh minat.

"Masa tu mak baru masuk 7 tahun, baru setahun masuk sekolah. Mak cik kau umur 6 tahun. Kami berdua tidur sebilik. Sama bilik dengan kakak kau. Kami dah faham dah dengan pantang larang pukul 3 tu. Sebab arwah atuk kau garang. Kalau mana-mana peraturan dia yang kami tak ikut, memang berbirat satu badan. Cuma mak cik kau ni sahaja, dia memang nakal sikit. Yelah, mungkin sebab dia ingat dia anak bongsu, jadi atok tak akan marah kat dia. Ya, memang atok tak marah kat dia. Bukan sebab dia anak bongsu, tapi sebab lain."

"Jadi satu malam tu, dia kejutkan mak. Katanya nak mintak mak temankan dia pergi kencing. Mak ingat lagi peristiwa tu, macam seolah-olah baru berlaku semalam. Mak jeling ke jam kat dinding. Masa tu 10 minit lagi sebelum pukul tiga. Mak gelengkan kepala. Mak cakap takut atok kau marah. Tapi mak cik kau berkeras, katanya dah tak tahan. Mak suruh dia pergi sendiri. "

Mak berhenti, menghirup kopi yang ada di atas meja. Barangkali rasa haus sudah merangkak ke tekaknya. Aku dan kakak hanya mendiamkan diri. Menunggu mak menyambung bicara. Di luar, matahari semakin meninggi, kini sudahpun masuk menembusi ke dalam rumah. 

"Mak cik kau ni memang berani. Dia tak macam mak. Dia memang langgar je, tak kisah apa nak jadi. Dia tahu dia tak tahan nak kencing, dia pergi je. Tak fikir banyak. Mak dengar bunyi dia keluar dari bilik, lepastu turun ke dapur. Sampai sekarang mak menyesal, kenapa mak tak temankan dia sekali. Tapi benda dah jadi kan. Kita tak boleh buat apa-apa, melainkan jadikan ia sebagai pengajaran."

"Mak terlelap lepas tu. Tapi tak lama. Selang beberapa minit, bunyi tu bermula," tutur mak, perlahan.

Aku dengan kakak hanya terpaku. Masing-masing menelan air liur. Di luar, walaupun cahaya matahari sudahpun mula terik, rasa meremang tetap berjaya menguasai kami.

"Kamu tahu kan, macam mana bunyinya? Mendayu-dayu. Bersahut-sahut. Seolah-olah macam ada binatang yang menjerit kesakitan. Tapi binatang apa? Tak pernah sepanjang hidup mak dengar bunyi binatang macam tu. Tak tahulah kalau kamu berdua pernah dengar kan. Kat internet ke, kat TikTok ke," tutur mak, menduga.

Aku dengan kakak menggeleng. "Tak pernah mak. Bunyi tu memang special kat kampung ni je ada," tuturku, berjenaka. Cuba untuk menghidupkan suasana. Tapi tak ada siapa yang ketawa. Kakak dengan muka yang pucat bertanya,

"Lepas tu apa yang jadi mak?"

Mak mengeluh. Seperti berat untuk menghabiskan cerita. Tapi akhirnya, mulutnya terbuka jua, "Dalam bunyi yang bersahut-sahut, mak terdengar mak cik kau menjerit. Terus mak terbangun dari katil. Mak meluru keluar dari bilik. Tapi atok kau lagi laju. Dia berlari melepasi mak, sampai kat pintu dapur. Tapi atok kau tak turun ke bawah. Dia kaget. Dia berdiri je depan pintu dapur. Mak tanya kat atok kau, kenapa tak turun. Bila atok kau tahu mak ada kat belakang, terus dia tutup pintu dapur tu."

Aku dengan kakak terkejut. "Huh?" soal kakak, tak percaya dengan apa yang disampaikan mak.

Mak mengangguk. "Mak jadi tak tentu arah. Mak cik kau tengah menjerit-jerit ni, mintak tolong. Tapi atok kau hanya berdiri di depan pintu, macam jadi penjaga. Tak bagi mak lepas. Mak merayu-rayu kat atok kau, tolong selamatkan mak cik. Sampai nenek kau datang. Tapi atok kau menggelengkan kepala. Katanya kejap lagi, kejap lagi."

Aku dengan kakak saling berpandangan. Apa yang mak ceritakan ni menimbulkan seribu persoalan. Tapi kami hanya membiarkan mak menyambung cerita.

"Sampailah keadaan bertukar senyap sunyi. Dah tak ada lagi suara jeritan mak cik kau, dan juga bunyi binatang tu. Lepas tu barulah atok kau bukak pintu dapur. Tapi, mak cik kau dah tak ada."

Kakak menutup mulutnya yang ternganga, dengan kedua belah tangannya. Aku pula bertanya, "Apa yang jadi mak?"

"Bila kami turun je ke dapur, kami nampak pintu dapur yang kat bawah tu terbukak. Dan mak cik kau hilang, tak nampak di mana. Nenek kau cadang nak cari kat sekeliling rumah. Tapi atok kau seolah-olah tahu apa yang jadi. Dia terus pergi ambil parang, dan suruh kamu tunggu kat rumah. Dia keluar terus ikut pintu dapur, seperti mengejar sesuatu."

"Dapat tak?" soal kakak pula.

Mak mengangguk. "Tapi lama kami tunggu. 2 hari. Setiap hari kami berdoa solat hajat tak berhenti-henti. Orang kampung semua datang ke rumah, baca Yaasin, baca Al Mathurat, semua ayat penawar semua kami baca. Pada malam hari kedua, atok kau sampai. Mak cik kau dalam dukungan dia. Sihat, cuma nampak lemah sikit."

Aku dan kakak melepaskan nafas lega. Terutama sekali aku, yang nampak jalan harapan yang terbentang di depan mata. 

"Irfan, kau tutup lampu dapur ni. Dah siang hari dah pun. Pastu kau bukak tingkap tu," arah mak kepadaku. Aku patuh, dan bangun mengikut apa yang disuruh. Kakak pula bertanya,

"Apa yang sebenarnya jadi pada mak cik mak? Macam mana atok selamatkan dia?"

Mak menggelengkan kepala. "Mak tak tahu. Mak cuba korek pada nenek, pada atok, malah pada mak cik kau sendiri. Tapi tak ada seorang pun yang beritahu mak apa yang sebenarnya berlaku pada mak cik malam tu. Sampailah, mak cik kau meninggal, 2 tahun sebelum mak kahwin."

***

Jam sudahpun menginjak pukul 10 malam. Aku masih lagi berbaring menelentang, dengan mata terpaku pada kipas yang berpusing. Entah apa yang menarik ada pada kipas tu. Yang aku tahu, kepala aku masa tu, ikut berpusing macam lipas. Ligat memikirkan macam-macam masalah.

Yang utama sekali tentulah cerita mak pagi tadi. Kisah yang disampaikan mak tadi tak menjawab satu persoalan pun. Hanya menambahkan lagi bag soalan yang sudahpun memberat. Tak terlarat untuk aku seret ke mana-mana.

"Macam mana mak cik meninggal mak?" soalku pagi tadi.

"Mak cik kau meninggal kemalangan. Motor. Masa dia baru balik dari kilang," jelas mak.

"Tak ada kena mengena dengan kampung ni?" soal kakak pula, inginkan kepastian.

"Jodoh dan ajal ni takdir Tuhan nak. Tak ada kena mengena dengan kampung ada seribu kubur ke tak," balas mak membuatkan kami berdua menundukkan wajah.

Tapi sejujurnya jawapan mak itu tak memberikan kepuasan pada hati aku. Aku dapat rasakan yang ada lagi yang mak simpan. Ada lagi yang mak rahsiakan. Tak akanlah kebetulan sahaja yang mak cik hilang, dan mak cik juga yang mati awal. Tak akanlah tak ada perkaitan lansung?

Aku berbaring pula ke sisi, mengeluh memikirkan persoalan yang sedang ligat berputar bak kipas di siling. Ketika ini aku sedang pening pula memikirkan tentang Intan. Keadannya masih lagi begitu, tertidur tak sedarkan diri. Nafasnya tetap, tapi badannya panas. Aku takut sesuatu akan jadi pada Intan. Dan cadangan mak untuk tunggu dan berdoa sahaja tak kena lansung pada diriku.

"Mak, mungkin orang boleh buat macam atok. Bawak parang, pergi...."

"Pergi ke mana? Mak sendiri tak tahu atok kau buat apa, pergi mana. Macam mana kau nak ikut jejak langkah atok kau?" soal mak, memotong cadanganku.

Aku terdiam pagi tadi .Tak mampu menawarkan hujah balas. Tapi malam ni beribu-ribu hujah datang menerpa. Tak akanlah aku nak biarkan sahaja Intan macam tu. Tunggu dan berdoa bukan cara aku. Walaupun aku tak adalah pandai sangat dalam agama, aku masih tahu yang usaha itu merupakan sesuatu yang dituntut dalam Islam.

Aku mengeluh panjang. Bersemangat memang bagus. Tapi pada masa yang sama aku mengakui ada betulnya jugak cakap mak. Aku nak buat apa? Aku tak ada rancangan yang tetap untuk menyelamatkan Intan. Aku sendiri tak tahu apa yang sedang berlaku pada Intan, apatah lagi nak menyelamatkannya. 

Oleh kerana buntu, kelopak mata aku mula memberat. Dan aku terus terlelap.

***

Mimpi menerjah dalam tidurku. Aku tahu ia mimpi, kerana aku sedang berada di dusun belakang rumah. Dengan parang di tangan, aku menebas semak di kiri dan kananku. Yang sudah mula memenuhi ruang di antara pokok durian yang atok tanam. 

Aku hayunkan parang ke kiri dan kanan, sambil aku rentap dan tarik rumput dan daut yang terputus. Aku campakkkan ke tepi, ke longgokan yang aku akan bakar nanti. Badan aku dah mula berpeluh, dah pun melekit. Nafas aku berat, pantas turun naiknya, bagaikan kerbau yang sedang dilapah. 

Ketika itulah hayunanku terkena sesuatu yang keras. Aku dapat merasakan sesuatu yang pekat terkena tanganku. Ketika itu, aku dapat rasakan sesuatu yang tak kena. Aku dapat mengagak yang parang aku tertetak sesuatu. Tapi entah kenapa, tubuh aku masih lagi teruskan aktivitinya sepertinya biasa. Tangan aku yang sebelah merentap benda yang baru sahaja parang aku putuskan.

Dan aku tarik rambut Intan, membawak kepalanya betul-betul di depan mukaku. Darah segar masih lagi melelh dari lehernya. Dan matanya masih lagi terbuka memandangku. Mulutnya juga bergerak, mengatakan sesuatu. Walaupun dengan darah penuh di mulutnya, apa yang dituturkan Intan itu, masih boleh didengar telingaku.

"B....tolong selamatkan sayang."

Panggilan Intan terus membawa aku keluar dari alam mimpi. Aku terbangun dari katil, dengan seluruh tilamku kini berbekas dengan peluh. Nafasku turun naik pantas, seperti aku baru sahaja selepas berlari maraton. Ataupun baru sahaja lepas mengemaskan dusun. Aku mengerling pada jam dinding, pukul 3 pagi.

Bulu roma aku yang basah dengan peluh, mula naik. Terasa di seluruh badan. Ketika itulah, bunyi yang bersahut-sahut itu, kembali menerjah telingaku. 

Pada mulanya aku ingin berbaring, sambil menutup kedua belah telingaku. Aku tak sanggup menahan seriau yang kini memenuhi seluruh tubuhku. Tapi bunyi yang datang kali ni, lain dari yang lain. Kali ini, ia datang, bersama dengan jeritan Intan.

"B...selamatkan sayang B!! Sakit!!! B!!!"

Tanpa berfikir panjang, aku mengambil telefon dan terus meluru keluar dari bilikku. Menuju ke dapur. Aku lihat kakak sudahpun menjengah keluar dari bilik. Matanya terbeliak bila melihat aku terus meluru ke dapur. Aku turun ke bawah, mencari parang pusaka atok yang memang tergantung di dinding dapur. Aku ambil parang itu, dan terus meluru keluar dari pintu belakang. 

Dengan selipar mak disarung di kakiku, aku terus berlari dalam kegelapan malam. Menuju ke arah dusun. Lansung aku tak mempedulikan jeritan kakak dari belakang, "Woi! Kau nak pergi mana tu!!! Intan kat sini!!"

Aku meneruskan larian. Misi aku hanya satu ketika itu, menyelamatkan Intan.

***

Larianku terhenti. Kerana gelap. Gelap kiri dan kananku. Aku lansung tak nampak apa yang ada di depan. Aku mendongak pula di atas, melihat rembulan yang sudah pun mengambang. Sepatutnya cahaya yang dipantulkan bulan itu sudah cukup untuk menerangi jalanku. Tapi tak, di sekelilingku gelap pekat. Seolah-olah ada jendela yang memisahkan langit dan bumi.

Aku menoleh pula ke belakang, melihat rumah mak yang kini sudahpun jauhku tinggalkan. Kelihatan kerdil sahaja dari sini, seolah-olah sudah sebatu aku berlari. Aku ingin berpatah balik, tapi bunyi jeritan dari Intan memalingkan badan aku kembali ke depan.

Dengan tekad aku mara, berlari-lari anak. Kakiku terasa perit bersarungkan selipar mak yang lebih kecil, tapi aku teruskan juga langkah. Badanku merempuh semak dan semak samun, mukaku banyak kali berlanggar dengan ranting-ranting kayu. Tapi aku mara juga ke depan, kerana nekad aku nak menyelamatkan Intan.

Aku tahu, ada parang di tanganku. Tapi aku tak sanggup nak hayunkan. Kerana aku takut ia akan tertetak sesuatu dalam kegelapan. Maka aku hanya boleh melangkah sambil meraba-raba ke depan, sehinggalah kaki aku tersadung sesuatu. Terjelepuk aku ke bawah. Wajah mencecah tanah.

Keadaan serta merta bertukar sunyi. Diiringi kesakitan yang kini mencengkam wajahku. Aku mula meraba-raba parang yang sudahpun terlepas dari genggaman. Sambil dadaku berombak kencang kerana gelap yang seperti merangkak menghampiriku.

Dalam keadaan berbaring, aku menoleh pula ke kiri dan kanan. Cemas, dek kerana telingaku yang dapat menangkap sesuatu. Aku dapat merasakan ada sesuatu yang sedang menghampiriku, pantas. Ia kini berjalan pula mengelilingiku, seperti pemangsa yang sedang menunggu masa untuk menerkam.

Mujurlah aku teringat telefon aku yang simpan di poket. Cepat-cepat aku keluarkan dan hidupkan lampunya. Aku bangun dan suluh ke depan, tapi kosong. Tak ada apa-apa. Aku suluh ke kiri dan kanan pula. Masih tak ada apa-apa. Aku sedar yang aku kini sudahpun berada di tengah-tengah dusun. Dengan pokok durian yang kini meninggi tinggi di atasku.

Keadaan yang gelap gelita tadi kini sudahpun beransur terang. Seolah-olah jendela antara langit dan bumi kini telahpun terbuka.  Dadaku yang berombak tadi kini sudapun tenang. Sambil menarik nafas yang panjang, aku meneruskan kembali langkahku ke depan.

Di waktu itu, telinga aku dapat menangkap sesuatu. Seperti bunyi keramaian yang sedang berlaku. Mata aku pula ternampak cahaya-cahaya api yang sedang berkumpul di depan. Seperti obor api yang menyala terang. Dengan berhati-hati aku melangkah, melepasi dusun durian yang kini sudahpun di penghajang. Menghampiri orang ramai yang sedang berkumpul di depan. 

Ketika itu aku terasa seperti di alam mimpi. Kerana di kiri dan kananku setiap orang memakai baju melayu lama. Tiada baju kemeja, ataupun seluar jeans. Yang ada hanyalah baju melayu dan kain pelikat yang diikat bak tanjak di kepala. Mereka tak menyedari lansung kehadiranku yang memakai seluar pendek dengan t-shirt bundle polo di badanku. Mereka semua seperti sedang tertumpu ke depan. Bersorak dan mengiyakan apa sahaja yang dikatakan oleh orang yang di depan.

Aku kini memandang pula ke depan. Terbeliak mataku melihat Intan yang kini sedang terikat di batang kayu yang dicacak. Aku lihat Intan dipakaikan baju kurung lama, dengan kain batik membalut bahagian bawah badannya. Di sebelah Intan, kelihatan seorang lelaki tua yang sedang berdiri dan menyampaikan sesuatu, disambut sorakan dan teriakan dari orang di kiri dan kananku.

Lelaki tua itu berdiri di atas perancah, seperti penceramah yang sedang menyampaikan laungan motivasinya kepada pelajar-pelajar sekolah. Yang membezaan hanya kerut amarah yang terpampang jelas pada wajah lelaki tua itu. Dan juga Intan yang terikat di belakang.

Pada mulanya aku tak dapat mendengar apa yang dituturkan lelaki itu. Telinga aku seperti ditutupi hijab. Aku menyedari ada teriakan di kiri dan kananku. Ada sambutan sorakan. Tapi aku tak dapat mendengar lansung apa yang mereka sorakkan. Aku berjalan lagi ke depan. Mengharapkan apa yang sedang laungkan itu mampu mencecah telingaku. Kerana sejujurnya debar di jantungku sudahpun kencang. Bak pelari pecut yang bakal memenangi pingat olimpik.

Tapi sebaik sahaja aku sampai di depan perancah, lain pula jadinya. Intan yang dari tadi tak lepas dipandang mataku, yang dari tadi meronta-ronta ingin melepaskan diri, kini sudahpun berubah wajah. Aku terpaku, kerana di depanku bukan lagi Intan. Hanya seorang gadis Melayu, dengan tahi lalat di atas bibirnya, meronta minta dilepaskan.

"Kita tak boleh biarkan!!!"

Aku hampir tersungkur ke belakang. Suara yang kuat tiba-tiba sahaja menjengah telingaku. Aku menoleh pula pada lelaki tua itu yang kini berdiri tinggi betul-betul di depanku. 

"Kampung kita bukannya kampung yang boleh sewenang-wenangnya dipijak! Maruah yang kita ada ni tak sepatunya dihenyak-henyak oleh sesiapa, apatah lagi oleh pendatang dari luar. Pendatang orang putih yang tak pernah nak ambil tahu pasal adat kita. Apatah lagi nak hormat budaya kita! Dan perempuan inilah dalangnya!"

Teriakan yang kuat bergema di kiri dan kananku. Aku lihat mereka yang masing-masing memegang obor penuh dengan amarah di wajah. Dan amarah mereka nampak jelas ditujukan pada perempuan yang sedang diikat.

"Perempuan ni. Yang datang dari kalangan kita. Yang kita besarkan dengan budaya kita. Dalam masyarakat kita. Kita tak pernah ambil remeh kebajikannya. Kita jaga setiap dari kalangan kita, pastikan setiap dari kalangan kita tak berlapar di waktu malam. Tak menangis kerana kesusahan. Kerana kita tahu, itu tanggungjawab. Itu fardhu kifayah kita untuk menjaga kebajikan jiran. Kalau ada yang susah kita hulurkan bantuan. Yang mana yang senang tak berat nak memberi."

"Betul! Betul!"

Orang-orang di kiri dan kananku mula mengangguk. Bak ayam yang sedang mematuk tanah.

"Tapi perempuan ni berani, membawa masuk orang luar dalam masyarakat kita. Orang yang tak tahu cara kita. Tak hormat dengan budaya kita. Perempuan ni tanpa malu menyerahkan maruah dia pada lelaki orang putih itu. Tanpa dia sedari, pada masa sama dia telah menghenyak maruah kita semua!"

Laungan persetujuan bergema di kiri dan kananku. Membawa api amarah semakin marak menyala. Aku dapat merasakan amarah yang sama mula berjangkit padaku. Meningkatkan debar di jantung, dan membaw darah yang panas ke seluruh badan. Aku memerhatikan perempuan itu yang kini sudahpun berpeluh meronta untuk melepaskan. Ketika itu difikiranku hanya satu perkataan, terpampang merah menyala.

"ZINA!! Perempuan ni sanggup melakukan perkata terkutuk ketika kita semua sedang beribadah! Ketika kita sedang membanting tulang untuk hidup mengikut aturan Tuhan. Tapi perempuan binasa ini sanggup melakukan dosa pada Tuhan!"

"Bukan!! Kami dah kahwin!"

Suara perempuan itu lemah, perlahan. Tapi ia mampu menghentikan orang tua itu. Seluruh kerumunan yang sedang berkumpul di kiri dan kananku kaget. Ada yang sudahpun menurunkan parang dan cangkul yang dari tadi mereka julang setinggi-tingginya.

"Kami dah kahwin. Dan dah dapat restu dari...."

"Murtad!" jerit salah seorang dari kananku. Orang tua yang dari tadi terdiam, dengan mulut yang ternganga kini tersenyum. Seolah-olah alasan yang dicari tadi kini sudahpun dicampakkan ke arahnya.

"Ya!!! Kau keluar dari agama kan perempuan celaka? Kau keluar, supaya kau dapat bersama dengan orang putih tu. Kau tinggalkan pegangan hidup kau, semata-mata nak bersama dengan orang putih tu kan? Jawablah!!"

Aku lihat perempuan itu menggelengkan kepalanya dengan pantas. Tapi tiada kata-kata yang keluar dari mulutnya. Barangkali tersekat di kerongkong. 

"Kau tahu kan, ikut Islam murtad tu apa hukumannya?" soal leaki tu itu lagi.

Perempuan itu tak menjawab. Lebih kepada tak mampu menjawab. Dia hanya menggelengkan kepala sepantas yang mungkin, sambil bergenang air matanya. Kelihatan bersinar air mata perempuan itu dari tempatku. Bersinar dipantul cahaya api dan obor yang ada di sekitarnya.

Lelaki tua itu menunggu dengan sabar. Senyuman yang terukir di bibirnya makin lama makin memanjang. Dia menunggu jawapan yang sudah pasti tersedia di depan mata. Hanya menanti sesiapa untuk menuturkan jawapan itu dengan kuat. Bila masing-masing masih lagi diam, dia berpaling kembali ke belakang. Memandang penyokongnya yang sudahpun mabuk amarah. Lelaki itu melontarkan soalan itu sekali lagi.

"Apa hukuman murtad dalam Islam??!"

"Bunuh!!!"

Lelaki tua itu tersenyum. Terus diambil parang, dari genggaman orang yang paling dekat dengannya. Tanpa berfikir panjang, dia terus menghampiri perempuan yang terikat, yang kini sudahpun menggeleng dengan begitu pantas, sampai nak tercabut kepalanya.

Sambil berdiri di depan perempuan itu, dengan parang terhunus di tangan, lelaki itu bersuara dengan kuat. Di kiri dan kananku, aku melihat laungan dan sorakan semakin kuat. Dimarakkan api amarah yang sudahpun membakar dalam diri mereka masing-masing. Tak ada apa lagi yang mampu menghentikan apa yang bakal berlaku.

Aku yang sudah boleh mengagak apa yang akan terjadi mula bergerak ke depan. Aku menolak ke tepi, orang di kiri dan kananku. Mereka seperti tak menyedari akan kehadiranku. Dengan pantasnya, aku memanjat perancah. Membawa diriku ke atas. Kejap-kejap aku menoleh ke belakang. Memerhatikan jika ada yang menyedari gerakku. Tapi mereka masih begitu. Hanyut dalam amarah. Seperti aku tak wujud di depan mereka.

Menyedari yang aku tak akan diganggu, aku teruskan langkah. Membawa badanku ke atas perancah. Dengan pantas aku menghampiri lelaki tua itu, cuba untuk menarik tangannya. Aku tak tahu, semangat apa yang merasuk aku ketika itu, yang aku tahu, aku perlu selamatkan perempuan itu.

Tapi, tanganku terlepas. Apa yang aku tarik hanyalah angin. Terkejut, aku mencuba sekali lagi. Tapi ia masih tak berjaya. Lelaki tua itu sudahpun mengangkat parang, dan meletakkannya di leher perempuan. Cemas kini menguasai diriku. Barulah aku faham mengapa mereka tak menyedari akan kehadiranku di atas perancah.

"Aku sebagai ketua di kampung ni, jatuhkan hukuman mati pada kau!" tutur lelaki tua itu. Parangnya mula bergerak, dalam satu gerakan sahajah. Perempuan itu yang dari tadi meronta, kini terbeliak. Tapi dia tak mampu untuk berbuat apa-apa. Darah terus mengalir dari leher perempuan itu, bak pokok getah yang baru sahaja ditoreh.

Perempuan itu yang tadinya meronta-meronta untuk melepaskan diri dari ikatan, kini meronta pula untuk menahan nyawa yang sudahpun separuh keluar. Tapi rontaannya sia-sia, dalam hanya beberapa saat sahaja, kepala perempuan itu sudahpun terjelepok ke kiri, dengan lidah yang terjulur keluar, menitik darahhnya membasahi lantai.

Aku hanya boleh memerhati sahaja apa yang berlaku. Mata aku terbeliak besar, seperti ditahan dari ditutup. Adengan ngeri itu kini terakam kemas dalam kotak fikiranku. Bersedia untuk dimainkan kembali, sebagai mimpi ngeri yang akan menganggu setiap tidur malamku.

Dan bila sahaja kepala perempuan itu terjelepok ke tepi, wajah yang menghuni kepala itu berubah kembali. Menjadi wajah Intan. Menjemput jeritan keluar dari tekakku.

***

Jeritan yang keluar dari tekakku, membawa sekali kegelapan yang kini melindungi seluruh pandangan mata. Gelap gelita kini di kiri dan kananku. Membawa sekali kesunyian. Aku yang sudahpun terduduk, kini bergenang air mata. Entah kenapa. Mungkin kerana melihat kematian di depan. Mungkin juga kerana yang aku sangkakan tercabut nyawa tadi ialah Intan. 

Kerana itulah aku hanya bertafakur di situ. Dalam kegelapan. Tapi tak lama. Dalam beberapa ketika, cahaya kembali bersinar. Yang gelap, kembali terang. Cahaya matahari mula menyinari wajahku. Tapi aku tak lagi berada di atas perancah. Aku berada di tempat yang aku tak kenali.

Kepalaku berputar, ke kiri dan kanan. Cuba untuk memahami di mana aku berada. Aku tahu, tempat yang aku bertafakur ini kini bukan lagi percancah. Tapi tanah merah yang dikelilingi rumput. Di kiri dan kananku, aku diapit oleh rumah kayu yang lama. Dengan atap rembia menutup bumbungnya. 

Kejutan demi kejutan menimpa diriku. Soalan demi soalan berkumpul, menggunung, sampai ingin termuntah dari dalam perutku. Aku perlahan-lahan bangun, barangkali ingin mara ke depan. Cuba untuk mencari sekelumit jawapan. Tapi belum sempat aku bergerak, sekujur tubuh terlebih dahulu mara ke depan melepasiku.

Tubuh itu berselubung, ditutup badannya dengan jubah hitam. Geraknya pantas, tapi aku sempat menangkap jelingan matanya yang seperti menyedari kehadiranku. Tapi hanya seketika. Selepas itu dia terus mara ke depan, tanpa memepedulikan aku. Aku memerhatikan tubuh itu yang kini sedang berdiri di tengah-tengah jalan. Tanpa dihiraukan oleh penduduk kampung.

Ada yang sedang berkumpul di tangga, berborak dan bergelak ketawa. Ada yang sekadar duduk di pangkin, memerhatikan gelagat yang lalu lalang. Ada juga yang sedang berkumpul beramai-ramai di padang rumput, bermain sepak takraw. Setiap seorang dari mereka sedang khayal. Lansung tak menyedari kehadiran tubuh berjubah itu.

Aku menghampiri lelaki itu dari belakang. Tapi dengan penuh berhati-hati. Hati aku ketika itu kuat mengatakan, yang lelaki berjubah itu tak akan menyedari bila aku menghampiri. Tapi sangkaanku hanya tinggal sangkaan. Bila sahaja kakiku hanya beberapa inci lagi dari lelaki itu, dia mula berpusing memandangku. 

Lelaki itu tersenyum menyeringai melihatku. Membuatkan seluruh bulu romaku berdiri tegak. Mulutnya bergerak, seperti sedang terkumat-kamit membaca sesuatu. Sejurus selepas itu, langit terus bertukar gelap. Seperti ada hijab yang diturunkan terus dari langit.

Aku kini kaget, longgar lututku. Separuh dari diriku ingin berpusing, dan berlari sejauh yang mungkin. Tapi ke mana? Aku sendiri pun tak tahu. Kerana itulah separuh lagi dari diriku berdiri tegak di situ. Kaki  bagai dipasak di atas tanah. Dipasak oleh paku yang bernama ketakutan.

Lelaki itu yang masih lagi tak luntur senyuman di wajahnya itu (malah semakin melebar), kini datang berjalan menghampiriku. Tangannya didepangkan, seolah-olah dia sedang menjemputku untuk melihat kemusnahan yang bakal dibawanya. Di belakang, jeritan sudah mula sahut menyahut. Setiap satunya membuatkan lututku semakin longgar. 

Menggeletar teruk seluruh tubuhku. Aku menoleh pula ke kiri dan kanan. Melihat kalangan ramai yang tadi sedang berpesta bersuka ria. Tapi kini masing-masing sedang meronta. Ada yang sedang memegang seluruh tubuh mereka, seolah-olah menahan kesakitan yang entah datang dari mana (atau dari siapa). Aku pula hanya kaku, tak mampu berbuat apa-apa.

Mataku kini terpaku pula pada budak yang paling dekat denganku. Gasing yang dipegangnya tadi terlepas ke tanah. Budak itu pula kini sedang berguling-guling di atas tanah. Seperti ada sesuatu yang sedang merobek isi organ di dalam badannya. Aku ingin membantu, tak sanggup melihat budak itu meronta-ronta sebegitu. Tapi kakiku kaku. Terpaku di atas tanah. Aku masih lagi menggeletar bila lelaki itu kini hanya beberapa inci sahaja lagi dariku. Dengan senyuman yang menyeringai lebar, seperti terukir pada wajah yang bukan manusia.

Tiba-tiba erangan budak itu terhenti, seluruh tubuhnya kini kaku, tak bergerak. Sejurus selepas itu tubuhnya bagaikan terangkat dari rumput. Membengkok ke atas. Seolah-olah ada benda yang ingin keluar dari perutnya. Aku pula masih lagi kaku. Tak mampu untuk bergerak, apatah lagi memalingkan kepala. Aku seperti dipaksa untuk melihat adengan itu. Untuk merakamnya dalam kotak kepalaku. Dan bila perut budak itu terobek keluar, membawa keluar semua isinya, aku menjerit sekuat hatinya. Tapi tetap, mata aku terbuka luas.

Pada mulanya aku tak faham apa yang sedang aku lihat. Di tengah-tengah tubuh budak itu, yang kini terobek, dengan isi perutnya meleleh ke tepi, adalah sebuah batu berwarna putih. Permukaannya yang masih lagi kehitam-hitaman,  perlahan-lahan bertukar cerah. Tubuh budak itu, mereput pantas, meninggalkan tulang belulang yang juga rapuh. Seperti masa dipercepatkan di depan mataku. Permukaan batu putih itu kini cerah, mendedahkan ukiran jawi yang tersemat kemas di atasnya. Terbeliak besar mataku, melihat batu nisan yang kini tersergam, di atas tubuh budak tadi yang sudahpun mereput.

Aku melihat pula ke arah tak beberapa jauh dari situ. Satu lagi batu nisan kini berdiri, di atas tubuh yang tadinya meronta-ronta di atas rumput. Seluruh pemandangan itu, mengkhayalkanku. Sehingga aku tak menyedari kehadiran lelaki itu ynag kini hanya seinci dari kepalaku. Nafasnya, membuatkan aku menoleh. Melihat senyumannya yang masih lagi menyeringai, seluruh tubuhku kini menggeletar ketakutan. Dia mula menjerit, membuatkan aku pitam. Namun, sebelum mataku tertutup, jeritan itu sempat menjengah telingaku.

"Here is your one thousand Graves!!!"

***

Keliru merupakan perkara pertama yang menjengah ruang fikiranku, sebaik sahaja aku membuka mata. Sangkaanku, yang aku kini sudahpun kembali ke bilikku sendiri. Rupanya, mimpi ngeriku masih lagi belum berakhir. Pandang mataku kini dijamu dengan siling yang usang, berbumbungkag zink besi. Dengan keadaan yang gelap mengelilingiku.

"Kau dah bangun?"

Suara itu membuatkan aku hampir saja melompat. Aku menoleh ke belakang, melihat lelaki berjubah tadi, yang kini sedang duduk bersila. Aku pantas bangun, menyedari yang aku kini terbaring hanya beberapa kaki dari lelaki yang bertanggungjawab, ke atas Kampung Seribu Kubur.

"Tak perlu takut, yang aku tunjukkan kau tadi hanyalah serpihan dari memori."

Aku yang kini sudahpun berdiri rapat dinding, menyedari yang tempatku berbaring adalah pondok di dusun datuk. Mataku pula masih terpaku pada lelaki itu yang tetap bersila di tempat yang sama. Kejap-kejap aku menjeling pada pintu keluar, mencari peluang untuk lari dari situ. Kerana sejujurjnya, aku tak mampu lagi menanggung ketakutan yang terlalu berat. Yang mungkin sudahpun memberi kesan sepanjang hayat.

Tapi, entah kenapa mulut aku mula bersuara, bertanya pada lelaki itu.

"Kau boleh bercakap bahasa Melayu?"

Lelaki itu mengangguk. "Aku dah ada kat Tanah Melayu ni, beratus tahun dah. Tak akan aku tak boleh faham bahasa orang kat sini."

"Jadi, kampung ni ada seribu kubur sebab kaulah kan?" soalku kembali.

Lelaki itu kini menoleh memandangku. Membuatkan aku hampir sahaja menjerit. Mujurlah, mataku kini boleh ditutup. Walaupun sekejap sahaja, tapi melihat wajah yang tanpa bebola mata cukup untuk menjadi mimpi ngeri tiap malamku.

"Ya, aku buat begitu sebab dendam. Sebab apa yang mereka lakukan pada isteriku."

"Isteri?" soalku lagi, yang kini sudahpun perlahan-lahan menghampiri pintu hadapan. Separuh dari diriku ingin melarikan diri, tapi separuh lagi, masih inginkan jawapan.

"Ya, perempuan yang kau nampak dikelar lehernya tu isteri aku. Cinta hati aku. Kami dah berkahwin. Tapi orang kampung ni terus menghukum, tanpa usul periksa."

Aku tidak menjawab, sebaliknya merapatkan lagi kedudukanku ke pintu. Jantungku ketika itu berdebar terlalu kencang. Seperti hendak tercabut dibuatnya.

"Kau pun sama kan? Kau buat benda ni sebab cinta. Kau sanggup merentas hutan yang gelap ni, sebab cinta?"

Aku kaget. Terus terhenti langkahku. "Apa yang kau dah buat dengan Intan?" soalku, entah dari mana aku dapat amarah yang kini terasa membuak-buak dalam diriku.

"Aku tak buat apa-apa pada dia. Apa yang terjadi pada dia adalah kerana dia sendiri melangga pantang larang. Roh yang terperangkap di kampung ini, akan keluar setiap 3 pagi. Dan pada waktu itu, dia akan mencari tubuh yang masih boleh dihuni. Kerana tubuh asalnya, sudahpun berubah menjadi tiang nisan yang berceracak," jelas lelaki itu.

Aku mara selangkah ke hadapan. Penuh dengan berpuluh persoalan dalam kepalaku. Tapi belum sempat aku bertanya, lelaki itu telah terlebih dahulu bersuara,

"Kau baliklah dulu. Intan dah selamat sedar. Walaupun roh-roh ni semua menyimpan dendam padaku, tapi kata-kataku masih terikat pada mereka. Kau baliklah," tutur lelaki itu lagi.

Dengan kata-kata lelaki itu, aku terus membuka langkah seribu, melarikan diri melepasi dusun atuk, membawa diriku kembali ke rumah.

***

Ya, begitulah para pembaca semua. Begitulah asal-usul nama kampung aku. Kampung Seribu Kubur. Sejak daripada malam itu aku begitu payah nak balik ke kampung. Jika mak menelefon pun aku akan memberi seribu macam alasan. Dan pada masa yang sama, aku akan cuba untuk memujuk mak berpindah jauh dari kampung tu. Tapi bila ditanya kenapa, aku mendiam seribu bahasa. Sekali pun, aku tak pernah ceritakan apa yang berlaku padaku malam tu.

Tapi kini, aku menulis pada korang semua. Tentang segalanya. Aku tak mampu untuk menyimpan lama rahsia ini. Semuanya, kerana apa yang aku lihat pagi tadi.

Alhamdulillah, pagi tadi, aku dah selamat diijabkabulkan dengan Intan. Dalam hati aku yang macho seperti ini pun, masih mampu berkembangnya taman bunga yang indah. Berbunga-bunga betul hati aku pagi tadi. Tapi, pada masa yang sama, aku rasa takut.

Kerana, sewaktu aku sedang diarak ke pelamin, satu kelibat menarik perhatianku. Lelaki berjubah itu, yang sedang berdiri di khayalak ramai. Sambil memandang aku dengan senyuman yang menyeringai. Matanya memandangku dengan penuh erti.

Aku tahu, malam itu, aku tak sepatutnya terlepas. Aku tahu, tak sepatutnya Intan diselamatkan begitu sahaja. Pasti ada harganya. Dan aku takut, lelaki berjubah itu datang untuk menuntut. Kerana aku tahu, syaitan penuh dengan tipu muslihatnya pada manusia.

Kerana itulah, aku duduk di sini. Menulis cerita ini untuk bacaan korang semua. Ketika isteri aku sedang nyenyak tidur. Aku mengharapkan yang cerita aku ini akan sampai kepada korang semua. Kerana, kalau apa-apa terjadi pada aku, aku mengharapkan yang korang semua akan tahu, apa yang sebenarnya terjadi, di Kampung Seribu Kubur.

ATM Genting

Pernah tak korang alami benda ni masa pergi Genting? Kau baru je belanja besar makan kat tempat atas awan ni. Sampai naik kering beg duit kau. Bukak je beg duit, keluar kelakatu.

Jadi dah tentulah kau nak mencari ATM. Tak senang hidup nak turun dari Genting tanpa ada tunai di tangan. Kalau ada kecemasan, susah kau nanti. Tulah yang jadi pada aku beberapa tahun lepas.

Aku hanya ingin mencari mesin ATM. Benda yang biasa je. Tapi ketika aku mencari, sesuatu yang luar biasa terjadi padaku, sesuatu yang misteri yang menghantui tidur malamku, sehingga ke hari ini.

Masa tu, jam baru sahaja menunjukkan pukul 7 malam. Aku kalau boleh tak nak turun dari Genting lambat sangat. Tak berani aku. Jalan dahlah berselirat, gelap pulak tu. Jadi aku pun kelam kabutlah mencari mesin ATM.

Masa tu kepala otak aku berjaya mengeluarkan idea yang geliga. Aku pun macam tak percaya dengan kemampuan otak aku. Katanya mesti ada ATM depan kasino Genting. Maka aku pun bergegaslah ke sana.

Ya, betul. Dalam beberapa minit aku berjalan, akhirnya aku berjumpa juga dengan mesin ATM yang dicari. Hanya beberapa meter sahaja dari pintu depan kasino. Bank kuning. Ah, aku tak kisah pada caj seringgit. Itu bukan masalahnya. Yang menjadi masalah adalah yang berbaris di depan ATM. Panjangnya Ya Allah. Dah macam nak beli tiket JDT.

"Aduh, kaki judi ni tak pakai cashless ke?" fikirku di dalam hati.

Aku berkira-kira yang kalau aku beratur sekarang pun, silap-silap pukul 8 baru aku dapat keluar duit. Aku tak sanggup nak beratur panjang macam tu. Aku membuat keputusan untuk mencari mesin ATM yang lain. Yelah, aku fikir takkanlah tempat sebesar Genting ni ada satu je mesin ATM kan? Aku silap. Sangat silap.

Maka aku pun pusinglah sekeliling Genting tu. Mataku melilau melihat papan tanda. Mencari jika ada petanda di mana mesin ATM berada. 5 minit, 10 minit berlalu, tapi aku masih gagal mencari satu pun mesin ATM. Sehinggalah, aku berhenti di satu tempat tersorok. Kawasannya agak lengang. Adalah satu dua kedai makan yang masih terbukak di situ. Tapi tiada pelanggan di dalamnya.

Di atas, mata aku terpaku pada papan tanda berwarna hitam. Perkataan ATM ditulis dalam warna putih. Dengan anak panah ke kiri.

Ketika itu, aku tak merasa pelik melihatkan hanya ada perkataan ATM sahaja pada papan tanda itu. Kebiasannya dalam mana-mana mall, papan tandanya akan bergabung. Tandas dengan lif. Tandas dengan lif dan surau. Ataupun tandas, lif, tangga dan juga parking. Jarang, sangatlah jarang nak jumpa papan tanda dengan satu je perkataan di atasnya.

Tapi ketika itu, tak terlintas semua itu difikiranku. Aku menoleh ke kiri, melihat ke arah anak panah itu. Aku tak nampak sebarang mesin ATM di situ. Tapi ada selekoh di belah kiri. Tersorok, dengan lampu yang sudah berkelip-kelip di atasnya. Seolah-seolah sedang mencabarku untuk merentas ke situ.

Aku mengerling pada jam di tangan. Dah 7.30 malam. Ah, aku tak boleh membuang masa. Aku terus melangkah ke kiri. Tak ada ketakutan yang datang padaku ketika itu. Ia datang kemudian.

Bila aku mengambil ke kiri, melangkah di bawah lampu yang sedang berkelip di atasku, tiba-tiba sahaja disekelilingku dipenuhi kabus. Yang datang entah dari mana. Pandangan mataku menjadi kabur. Aku tak nampak arah di depanku. Dan bila aku menoleh ke belakang, aku tak nampak apa-apa pun di situ.

Aku mula menjadi panik. Dadaku berdegup kencang. Kepalaku ligat berputar ke kiri dan kanan. Mencari jalan keluar dalam kabus yang semakin tebal. Takut pula, sudah mula perlahan merayap di sekeliling badan.

Di waktu itulah, satu cahaya mula bersinar di dalam kegelapan. Samar-samar sahaja, menembusi kabus yang tebal bak awan hitam. Dan seperti kelakatu yang menghampiri lampu, aku melangkah ke depan menghampiri cahaya itu. Kakiku terhenti bila menyedari yang bercahaya itu adalah mesin ATM.

Aku hampir menarik nafas lega. Tapi ianya terhenti bila menyedari ada seorang lelaki sedang berdiri di sebelah mesin itu. Kepalanya tertunduk, terlindung di balik jaket yang disarungnya. Hatiku berdegup semakin kencang. Aku melihat kembali pada mesin ATM itu. Hanya ada lampu berwarna merah terang mengelilingnya.  Skrinnnya pun sama, berwarna merah menyala. Tapi tak ada sebarang logo bank pun di sini.

"Bank CIMB ke?" fikirku di dalam hati.

Lelaki itu mula mendongak, seperti boleh mendengar buah fikiranku. Aku hampir sahaja menjerit bila melihat wajahnya. Berparut di sebelah kiri, mujurlah cahaya merah itu menyalakan bahagian wajahnya yang elok.

"Bukan. Ni bukan bank biasa. Ni bank simpanan seumur hidup,"  balas lelaki itu, sambil tersengih. Aku perasan, yang gigi lelaki itu berlubang dan reput.

"Boleh keluar duit ke?" soalku kembali, ragu-ragu.

"Boleh." Garau sungguh suara lelaki itu membalas. Bertambah debar jantungku. Mataku terpaku kembali pada mesin ATM itu.   Menyedari ada sesuatu yang tak kena.

"Mana tempat masuk kad dia?" soalku.

"Owh, ATM ni tak pakai kad. Dia hanya perlukan sesuatu daripada kau," tutur lelaki itu, yang mula melangkah ke depan, sambil menyeringai. Aku dengan spontan, berundur. Rasa takut kini bukan sahaja merayap, tapi sudahpun berlari, menguasai seluruh tubuhku. Berdiri tegak bulu roma di badanku. Menitik peluh dari dahi, walaupun aku sedang berdiri dalam kabus yang sejuk.

Tapi entah kenapa, mulut aku masih mampu menuturkan soalan susulan. "Apa...apa yang...ATM tu nak?"

"Macam aku kata tadi..." tutur lelaki itu. Selangkah demi selangkah dia ke depan. Membuatkan aku terjelepok ke belakang.
"Ni bank simpanan SEUMUR hidup. Jadi dia hanya perlukan, hidup kau!"

Mendengar sahaja kata-kata itu, disusuli dengan tangan berkuku panjang yang cuba mencapaiku. Aku terus membuka langkah seribu. Di belakang, ketawa lelaki itu bergema memenuhi segenap ruang berkabus itu. Seperti ia ada di kiri dan kananku, mengiringi larianku.

***

Aku berjaya juga keluar akhirnya dari kabus itu, setelah hampir setengah jam berlari tanpa hala tuju. Diiringi oleh ketawa yang mengilai menggugurkan jantung. Seorang pengawal menjumpaiku, berpeluh, dan terlantar di depan sebuah apartmen yang terbengkalai. Aku meracau bagai orang nak gila malam itu. Aku hanya sedar keesokan harinya.

Benda ni walaupun berlaku beberapa tahun yang lepas, masih terasa segar dalam kotak memoriku. Kadang-kadang dari memori, ia bertukar menjadi mimpi ngeri yang menghantui tidur malamku. Apa yang aku pasti, aku tak berani lagi menjejakkan kaki di atas Genting sejak malam itu.

Disclaimer: ini hanya kisah rekaan! Tiada kena mengena antara yang hidup ataupun mati. Kena saman nanti aku dengan Genting kalau ada orang percaya cerita ni betul.


Hotel

"Abang...saya rasa saya tertinggal..."

Aku menoleh memandang isteriku. Terus terbit rasa takut di wajahnya.  Mungkin kerana pandangan mataku yang keras, mulutku yang menunjukkan gigi, dan tanganku yang pantas mencekak pinggang.

"Apa ni sayang...tinggal 10 minit lagi nak checkout.."

Isteriku melemparkan senyumannya yang manis. Mendengar nada suaraku yang masih rendah membuatkan dia merasakan yang api marahku masih boleh dipadamkan.

Jujurnya, api marahku ketika itu sudahpun marak menyala. Tapi, memandangkan yang ketika itu kami sedang berada di lobi hotel, aku terpaksa merendahkan nada suaraku.

"Tolong bang, ambilkan kejap. Baju kotor, tertinggal di atas meja."

Aku mengeluh keras. Ingin sahaja aku melancarkan butir-butir bebelan pada isteriku. Tapi aku juga sedar yang membebel tak akan membawa ke mana. Masa tetap terus berjalan. Kalau terlambat check-out, melayanglah duit dalam dompet.

"Hm, yelah. Tunggu sini kejap," tuturku, tanpa menoleh. Tak sempat aku melihat sengih isteriku yang nampak seperti kerang busuk. Aku meluru ke arah lif, lalu menekan butang ke tingkat 13.

Sebaik sahaja sampai ke tingkat aku, aku terus berlari-lari anak menuju ke bilikku. Bilik 1304. Sempat aku menjeling pada jam. 5 minit sudahpun berlalu. Hanya tinggal 5 minit sahaja lagi sebelum menjelang pukul 12. Ketika itu, aku mula mencari ayat untuk dinyatakan pada resepsi. Masih terngiang-ngiang lagi  pesanan perempuan di kaunter semalam.

"Encik, sini waktu checkout pukul 12 tepat eh."

"12 tepat? Kalau terlewat macam mana?" Aku yang sedang hanyut dalam keasyikan percutian berseloroh.

"Kalau terlewat ada extra charge, separuh hari."

"Ui! Kalau terlewat seminit pun tak boleh ke?"

Perempuan itu tak menjawab. Sebaliknya hanya menawarkan senyuman yang hambar. Bagiku, bentuk senyuman itu sudah cukup sebagai jawapan buatku.

Jadi, apabila aku sedang berdiri di depan bilikku, aku kaku sebentar. Kad bilik yang masih berada di tanganku bagaikan tergantung sebentar.

"Masih boleh pakai ke kad ni?" fikirku. Aku takut, bila jam sudahpun mencecah pukul 12. Kad aku akan dimatikan, dan bilik aku tak boleh dimasuki. Maka terbiarlah beg baju kotor yang isteri aku tinggalkan tadi. Di mana tersimpannya bukan sahaja baju isteriku, malah baju aku sendiri.

"Ah, fikir pun tak guna," tuturku sendirian. Bergema suaraku dalam ruang koridor yang sunyi. Sehingga mengundang tolehan pekerja hotel yang berada di hujung koridor.

"Nak ambil barang jap bang, isteri tertinggal tadi," tuturku, tanpa dipinta. Pekerja hotel itu yang merupakan seorang lelaki tua tak menjawab, sebaliknya hanya meneruskan kerjanya. Menolak troli yang penuh dengan tuala, selimut dan perkakasan buat tetamu, dari satu bilik ke bilik yang lain.

Aku hanya mengangkat bahu, lalu terus mengimbas kad aku pada pintu. Bunyi "ting" dan lampu yang menyala hijau memberikan kelegaan padaku. Pantas aku membuka pintu, walaupun menyedari yang jam sudahpun mencecah pukul 12. Aku terus masuk ke dalam bilik, tanpa membuka kasut.

Matlamatku ketika itu hanya satu. Mencapai beg baju kotor dan terus meluru ke lif. Aku tak terfikir lansung untuk meletakkan kad kunci ke dalam ruangnya, membekalkan tenaga, dan cahaya dalam bilik yang gelap itu. Walaupun gelap, mata aku masih mampu melihat. Aku memberi sedikit masa bagi bola mataku mencerap sisa cahaya yang ada dalam bilik itu. Tak lama. Dalam masa beberapa saat sahaja, beg plastik berwarna putih itu terlihat di depan mataku.

Tersenyum, aku terus menyambar beg plastik itu, dan berpaling kembali ke arah pintu bilik yang sudahpun bertutup. Ketika itulah, seluruh panca indera di tubuhku mula merasakan ada sesuatu yang tak kena.

Gelap. Keadaan dalam bilik hotel itu terlalu gelap. Aku menoleh kembali ke belakang. Melihat jendela yang tertutup. Aneh. Cahaya matahari sepatutnya sedang menggila di luar. Memancar dari atas, menerangi setiap sudut yang gelap. Tapi dari jendela itu lansung tak ada sebarang pancaran cahaya. Seperti cahaya matahari itu sendiri takut untuk menembusi bilik ini.

Aku menelan air liur. Bulu roma di belakang leher mula tegak berdiri. Jantungku mula berdegup kencang. Mengepam ketakutan ke seluruh pembuluh darah. Gentar ketakutan yang sedang merebak itu boleh melumpuhkan badan, aku terus berlari ke pintu depan. Bayangku mengikut di belakang, membuatkan aku merasa seperti dikejar. Pintu pula terasa seperti menjauh dariku, membuatkan aku merasa cemas.

Mujurlah, semua itu hanya ilusi. Dalam beberapa langkah sahaja, aku sudahpun sampai ke pintu depan. Aku terus menarik tuil pintu. Mengharapkan pintu itu akan terbukak, membawa aku keluar dari bilik yang pekat gelapnya. Tapi pintu itu tertutup rapat. Aku mencuba sekali lagi. Tapi pintu itu lansung tak bergerak.

Rasa cemas kini mula berganda dalam diriku. Peluh mula terbit dari dahi. Walaupun sejuk terasa di sekelilingku. Mencengkam sehingga ke tulang. Aku tak putus asa. Aku mencuba lagi. Dua kali, tiga kali, empat kali, tapi masih lagi tak berjaya. Pintu itu seolah-olah tak mahu terbuka lansung untukku. Seperti ada sesuatu yang sedang menahan...

Aku tergamam. Tak mampu aku menghabiskan apa yang aku sedang fikirkan. Aku menjeling ke kanan. Melihat pada cermin besar yang ada di tepi pintu. Cermin yang menjadi panduan isteriku membetulkan tudungnya tadi. Di situ, di belakang kembar cerminku, berdirinya seseorang (atau sesuatu), yang sedang menahan pintu.

Aku kaget. Sambil menelan air liur, aku memberanikan diri menoleh ke depan. Jika tadi, tiada apa di depanku. Kini, ada seorang lelaki sedang berdiri di depanku. Lengkap dengan baju kot dan kemeja putih. Tompokan gelap seakan darah jelas kelihatan di kemeja itu.

Kini seluruh tubuhku menggeletar kuat. Aku tak berani lansung untuk mendongak melihat wajah yang sedang menahan pintu. Aku perlahan-lahan berundur ke belakang, kerana itu sahaja jalan yang ada buatku.   Aku menundukkan wajah, sambil menggelengkan kepala pantas. Aku tutup mata aku rapat-rapat, mengharapkan yang semua ini hanyalah satu ilusi.

Tapi ia ternyata tidak. Ia bukan ilusi. Ia realiti yang membuatkan aku menggigil di seluruh tubuhku.  Kerana sebaik sahaja aku membuka mata, wajah lelaki yang tak ingin aku lihat tadi, terpampang di depanku. Dengan lehernya yang senget, dan matanya yang merah menyala, dia tersenyum menyeringai memandangku.

Aku tak mampu bertahan lagi. Lutut yang dari tadi menahan tubuhku sudahpun lemah. Aku tersungkur ke belakang, seakan ditolak. Tapi sebenarnya tubuhku sendiri yang tak mampu menahan beban ketakutan yang kini merajai seluruh badanku.

Aku kaku di atas karpet bilik. Mataku terbeliak besar. Kini, di depanku lelaki itu sedang merangkak. Tapi rangkaknya bukan seperti manusia biasa. Kepalanya terpusing 360 darjah. Kaki dan tangannya bengkok, seakan lelabah. Tubuh yang sudahpun bengkok seperti itu sepatutnya sudah tak mampu untuk bergerak. Tapi ia mampu. Masih mampu. Ia terus merangkak pantas menghampiriku, seperti lelabah yang melompat menghampiri mangsanya.

Aku yang sudahpun basah seluarku pantas bangun, dan melarikan diri ke belakang. Aku tahu walaupun tiada jalan keluar buatku, aku perlu terus berlari. Menjauhkan diri dari makhluk yang sedang menerkamku.

Bila semakin hampir, makhluk itu mengeluarkan kukunya yang tajam. Hampir sahaja kuku tajam itu mengena kakiku. Aku berundur pantas, sehingga belakang badanku menyentuh jendela. Menandakan yang tiada lagi jalan keluar buatku.

Di depanku, makhluk itu semakin hampir. Lidahnya terjelir, sehingga mencecah lantai. Matanya yang merah mengalirkan darah, berkumpul di bawah, perlahan-lahan menghampiri kakiku. Aku yang kini kaku, dipenuhi ketakutan di seluruh tubuhku, hanya mampu menutup mata dan berserah. Tiada apa lagi yang mampu lakukan. Hanya menanti makhluk itu untuk membahamku.

Satu ngauman yang mengerikan kedengaran, bergema di segenap ruang. Ngauman yang aku tak pernah dengar dari mana-mana binatang mahupun manusia. Tapi ngauman itu cukup untuk menggetarkan seluruh sendi dalam tubuhku. Bersama ngauman itu, datangnya kematian. Aku hanya mampu menutup mata sekuat hatinya, menanti ajal yang pasti.

Tapi, ianya tak tiba. Aku masih dapat merasakan nafasku masih ada. Perlahan-lahan aku membuka mataku. Makhluk itu sudahpun tiada di depan. Yang tinggal hanyalah lopak darah. Aku mula mengukir senyuman. Rasa lega mula mengalir keluar dari celah hatinya. Mungkin semua yang berlaku tadi memang benar ilusi.

"Abang...."

Rasa lega yang baru hendak bercambah, hilang serta merta. Suara isteriku yang sayu membuatkan aku menoleh ke belakang. Makhluk itu masih lagi ada. Kerana yang diterkamnya bukanlah aku. Tapi isteriku yang ada di belakang. Kini makhluk itu sudahpun meratah tubuh isteriku. Darah kelihatan meleleh dari perutnya yang sudah terburai. Dengan mulut yang penuh dengan darah, isteriku masih boleh bersuara.

"Abang, tolong sayang bang..."

Dengan panggilan itu, aku terus meluru ke depan. Tanpa berfikir panjang aku terus melompat melepasi semak yang menghalang laluanku. Aku perlu menyelamatkan isteriku. Aku perlu..

"Astaghfirullah..."

Suara yang datang dari belakang itu tidak aku ambil peduli. Aku hanya ingin melompat menyelamatkan isteriku. Yang dari tadi memanggil-manggil, merayu aku untuk menyelamatkannya. Tapi, belum sempat aku melompat jauh, baju aku sudahpun direntap dari belakang.

"Sayang!!!" Aku menjerit sekuat hatinya. Meronta sekuat yang mungkin. Cuba untuk melepaskan diri dari sesiapa sahaja yang sedang memerangkap tubuhku. Aku perlu menyelamatkan isteriku. Aku perlu...

"Allahuakbar!! Nak, mengucap nak!"

Suara lelaki tua itu menyedarkanku. Barulah aku perasan yang persekitaranku sudahpun bertukar terang. Cahaya matahari kini menyuluh mataku, membuatkan aku menutup mata dengan sebelah tangan.

"Apa...apa yang dah berlaku..."

Aku termangu-mangu, melihat diriku yang terbaring di lantai balkoni. Orang tua di belakangku sudahpun melepaskan pegangannya, dan sudahpun berdiri di sebelahku. Orang tua yang tadi menolak troli kini menghulurkan tangannya padaku sambil berkata,

"Mari nak. Mari kita keluar dari bilik ni, tak selamat."

Aku menyambut tangan lelaki tua itu, dan mengikut di belakangnya. Tapi sebelum melangkah, aku sempat menoleh ke belakang. Melihat pagar besi balkoni. Tempat aku hampir melompat jatuh ke bawah tadi.

***

Dengan seluar yang basah, aku turun ke tingkat bawah. Suara pak cik itu terngiang-ngiang dalam kepalaku.

"Bilik ni bahaya nak. Dah ramai orang hampir kena. Jin dan syaitan ni memang tak boleh mengapa-apakan kita. Tapi mereka penuh dengan tipu daya."

Meremang bulu romaku. Jika tak kerana pak cik itu, aku pasti sudah tiada lagi hari ini. Aku meneruskan langlahku, menghampiri isteriku yang sudah menunggu di sofa dengan wajah yang gusar.

"Bang, kenapa lama sangat?"

Aku menghulurkan beg baju kotor itu kepada isteriku.

"Yang, ada seluar tak dalam tu? Bagi jap, abang nak tukar seluar. Seluar abang basah."

            Kiren bersandar di kerusinya. Nafasnya dihela panjang. Terlalu panjang, seperti sudah lama ditahan nafas itu. Tapi hakikatnya, yang cuba dilepaskannya itu rasa berat yang sudahpun menggunung. Berat yang perlu ditanggungya sebagai ketua pasukan.

Di tangannya, tersemat kemas pemancar hologram. Yang dibiarkannya sahaja terletak di atas peha. Matanya tak mampu lagi untuk membaca ayat-ayat laporan yang tertulis di situ. Kerana itulah mata Kiten hanya terpaku kosong memandang jendela. Melihat ruang angkasa dengan hamparan permaidani hitam yang dihiasi batu permata.

"Teet" Penggera di pintunya berbunya. Tanpa menunggu, suara seorang lelaki bergema di situ. "Tuan, Korporal Rahman. Boleh saya masuk?"

Kiren tak menjawab. Tapi tangannya mula meraba-raba butang yang ada di bawah meja. Pada mulanya disangkakan butang itu sudah hilang, lesap. Barangkali balasan untuknya yang gagal sebagai kapten. Membiarkan anak kapalnya mati sia-sia sahaja. Biarlah dia terkurung di dalam biliknya. Menghadap realiti tragedi yang baru terjadi.

Mujurlah, apa yang dirasa itu hanyalah prasangka. Butang yang dicari akhirnya dijumpai, memberi ruang buat Korporal Rahman untuk masuk menghadap. Kiren tak menoleh, hanya mendengar sahaja bunyi tapak kaki Korporal Rahman yang perlahan. Lebih perlahan dari biasa. Mungkin orang kanannya itu masih ragu-ragu, ataupun sedang menyusun ayat yang sesuai. Kerana bunyi tapak kaki Korporal Rahman biasanya berderap kuat. Tegas dan tangkas, itulah sifat orang kanannya.

"Tuan, kami menunggu arahan baru tuan," tutur Korporal Rahman. Ha, itupun dia, tegas. Terus ke tujuan, tanpa perlu berlapik.

Pada mulanya Kiren tak menjawab. Dia hanya memandang kosong pada hamparan angkasa di depannya. Yang dipenuhi dengan kerlipan bintang. Tapi pada masa yang sama matanya tertumpu pada kumpulan debu dan asap yang terletak tak berapa jauh dari mereka. Kiren meraba lagi butang yang ada di mejanya, membesarkan imej yang terpampang di jendela. Kini kumpulan debu dan asap yang jauh itu kelihatan betul-betul berada di depan. Bentuknya yang seperti kepala kuda, berlatarbelakangkan hamparan berwarna merah, megah melewati mereka. Menambahkan lagi rasa berat di hatinya.

"Tuan", panggil Rahman sekali lagi, kali ini sambil berdehem. Kiren akhirnya menoleh, lalu meletakkan pemancar hologram tadi kembali di atas meja. Tapi matanya terkejut melihat sut angkasa yang sudahpun membaluti tubuh orang kanannya itu.

"Apa awak nak buat ni Rahman?"

Rahman, walaupun tegas pada orang bawah, tetap kecut di hadapan ketuanya itu. Hampir-hampir mulutnya terkatup diserang soalan sebegitu, tapi melihatkan apa yang dah terjadi, dia tak punya pilihan lain selain memberanikan diri.

"Kalau boleh tuan, kami anak kapal semua sepakat untuk kembali ke Stesen Barnard. Kami nak...."

Kiren mengangkat tangan. "Arahan dari MYSA dah keluar Rahman. Kita kena pulang," tuturnya, sambil menunjuk ke arah pemancar hologram.

"Tapi tuan, tak akanlah kita nak biarkan sahaja mayat mereka di situ?" soal Rahman, tanpa menyedari yang intonasinya sedikit tinggi. Kiren tersenyum. Boleh tahan juga orang kanannya ini.

Kiren bersandar. Rasa berat yang tadi menebal di hatinya sedikit surut. Lama Kiren memandang Rahman, cuba untuk membaca apa yang sedang ada di dalam fikirannya orang kanannya itu. Tapi kekentalan yang ditunjukkan pada raut wajah Rahman menyembunyikan sebarang niat tersirat.

"Apa cadangan awak? Kita masih tak tahu lagi apa yang sebenarnya berlaku," tutur Kiren, lembut.

Rahman, yang masih tegak berdiri di hadapan ketuanya, meletakkan tangannya di belakang. Kakinya sedikit menggeletar (tak disedari Kiren), tapi mulutnya lancar menyampaikan rancangan yang telah dia dan anak-anak kapal usahakan tadi.

"Kita pergi dengan Kenari tuan, kita lengkapkan Kenari dengan senjata dan juga sedikit perisai perliundungan. Saya baru tanya dengan Chin tadi. Dia kata dia boleh buat. Kita hantar Kenari dulu, untuk scout, tengok keadaan. Kalau selamat, baru kita turun beramai-ramai ambil kawan-kawan kita untuk pulang bersama."

Kiren kini meletakkan kedua-kedua belah sikunya di atas meja. Dia tak lagi bersandar. Matanya merenung Rahman seperti laser yang tajam. Tapi ruang fikirannya menerawang memikirkan rancangan anak-anak kapalnya. Rancangan yang dibawa Rahman itu penuh dengan kelemahan. Kenari adalah satu-satunya dron yang mereka ada. Meletakkannya sebagai peninjau solo menghadapi penyerang yang mereka sendiri tak tahu apa merupakan rancangan yang kurang bijak. Lebih-lebih lagi dalam ruang terbuka stesen Bernard.

Tapi...

Apa yang Rahman lupa sampaikan adalah Kenari merupakan dron yang kecil. Yang mampu menggelosor mengikut ruang-ruang pengudaraan dan ventilasi yang ada di sekitar stesen Bernard. Barangkali rancangan ini boleh digunakan, jika diselia dengan betul. Kiren akhirnya mengangguk, dan menawarkan senyuman pada orang kanannya. Rasa berat yang tadinya menggunung kini hilang, digantikan dengan rasa ringan kelegaan.

"Ok. Ada betulnya kata awak Rahman. Saya benarkan misi ini untuk berlaku. Cuma...."

Rahman yang tadinya mula tersenyum dan melonggarkan badannya terus berdiri tegap kembali.

"Cuma saya nak ikut, saya nak selia misi ini," tutur Kiren.

"Tapi tuan....bahaya. Kapten tak dibenarkan mengikut misi di lapangan," tutur Rahman.

"Awak rasa saya nak biarkan sahaja mayat anak-anak buah saya di situ? Saya pun ada tanggungjawab ke atas mereka," tutur Kiren kembali, mengundang senyuman yang lebar dari Rahman.

"Terima kasih tuan, terima kasih," tutur Rahman, sambil menghulurkan tangannya, berjabat. Ia disambut ramah dari Kiren.

"Dah pergi bersiap. Kita berlepas setengah jam lagi," arah Kiren. Rahman berdiri tegak sambil menyampaikan tabiknya lalu berlalu keluar dengan derap tapak kakinya yang kuat. Kiren kembali berpusing memandang kepala kuda yang megah tersergam di depan mereka. Hamparan merah yang ada di belakang kepala itu seperti aura amarah. Seperti ia berang dengan manusia yang sudahpun mencerobohi tempatnya. Kuda itu seolah-olah sedang memandangnya tajam sambil berkata, "Apa lagi yang kau nak cabar aku, wahai manusia?"

Kiren mengeluh, lalu bangun dan menutup pemancar hologram. "Aku hanya nak bawak balik semua anak buah aku dengan selamat," tuturnya sendirian.

***

Rahman menghampiri bilik am dengan hati yang tenang. Hatinya tadi yang bak terikat kini terurai menerima kebenaran dari Kapten Kiren. Dengan langkah yang pantas, dia memasuki bilik am, menemui rakan-rakannya yang masing-masing masih lagi berdiri sejak dia meninggalkan mereka 10 minit yang lepas.

"Macam mana?" soal Chin, yang berdiri paling depan di antara mereka semua. Rambutnya kusut, matanya sedikit berkaca, dan bibirnya kering. Entah bila kali terakhir bibir itu menyentuh air.

"Kapten cakap ok. Dia setuju dengan cadangan kita. Cuma, syaratnya, dia nak ikut," tutur Rahman, tak mampu menyembunyikan senyuman di wajahnya.

"Ha, kan aku dah kata. Kapten sebenarnya ambil kisah pasal kita semua," tutur Hafiz di belakang.

"Ah, yelah kau. Kaki bodek. Sejak bila kapten tu ambil kisah pasal kita. Duduk makan dengan kita pun tak pernah," tutur lagi seorang.

"Dia ada tempat dia sendiri kan, buat apa dia nak mencemar duli lepak dengan kita," tutur yang dari tadi bersandar di dinding.

"Eh dah, dah. Tak payah nak bergaduh lagi. Yang penting kapten dah setuju. Kita semua kena bersiap cepat. Kita akan bertolak lagi 25 minit," arah Rahman.

Masing-masing mengangguk, dan mula beredar ke posisi masing-masing. Chin menghampiri Rahman.

"Macam mana dengan Jamal?" soalnya.

Rahman meraba-raba jambangnya yang tipis. Ketika di angkasa, semua petugas MYSA tak dibenarkan berjambang lebat. Satu-satunya kesusahan yang dialaminya sepanjang bekerja di sini. Tapi tak sesusah dengan apa yang baru sahaja mereka alami.

"Aku lupa pulak nak tanya dengan kapten tadi. Kita tak boleh tinggalkan dia macam tu je. Sekurang-kurangnya kita kena tanya dia dulu," tutur Rahman kembali.

Chin mendepangkan tangan kirinya, seolah-olah ingin berkata "Be my guest."

Rahman yang tersenyum menggelengkan kepala, lalu melangkah menuju ke bilik medik.

Dia masih lagi di atas katil. Geletar badannya sudahpun surut. Tapi dia masih lagi tak mampu untuk bangun. Hatta untuk membuka lampu biliknya sendiri. Maka terbiarlah dia dalam kegelapan. Jadi, bila Rahman dan Chin datang mengetuk pintu, dia masih lagi kaget di atas katil. Berselubung dengan selimut, mengharapkan sekeping kain itu mampu melindunginya dari ketakutan yang menguasai ruang semesta.

Rahman dan Chin memaksa diri mereka masuk, tanpa menunggu Jamal yang masih lagi terpaku di atas katil. Mereka berdua saling berpandangan, lalu Chin membuka lampu dan Rahman duduk di katil sebelah Jamal. Dia berdehem, sambil menyusun kata, tapi tiada respon dari lelaki itu.

Chin yang berdiri di sebelah mula bersuara, "Jamal?"

Tapi tetap tiada respon. Jamal masih lagi hanyut dalam arus ketakutan. Sehingga ia menguasai gerak langkah lelaki itu. Chin dan Rahman berpandangan sekali. Masing-masing seperti buntu, apa yang perlu dilakukan. Akhirnya Rahman mengalah, dan mula memegang siku kawannya itu.

Apa yang berlaku membuatkan mereka bertiga terkejut. Jamal bagaikan direnjat elektrik membuatkan dia terus bersandar di hujung katil. Selimut yang membaluti tubuhnya tadi teralih, mendedahkan wajahnya yang pucat. Ketakutan seperti sedang menguasai seluruh tubuh lelaki itu. Yang kini kelihatan seperti anak kecil lagaknya.

"Jamal, ni aku ni, Rahman. Chin ada sebelah aku ni."

Bila Jamal mula sahaja bersuara, Jamal dan Rahman saling berpandangan. "Buk....buk...buktikan!"

Terketar-ketar bibir Jamal, sehingga kata-kata yang dikeluarkan mulutnya pun sekerat-sekerat dalam nota yang tinggi. Walaupun bunyi yang keluar dari mulut Jamal itu seperti jeritan budak belum baligh, tapi tak ada gelak ketawa yang hadir. Yang ada hanyalah ketakutan yang perlahan-lahan merayap dalam diri Rahman dan Chin. Sehingga jelas pada kerutan di dahi mereka.

"Jamal, kau masih ingat tak masa kita masih di akademi? Masa tu kita keluar senyap-senyap ke Mall Rajawali. Kau nak sangat jumpa awek tu, siapa nama dia?"

Rahman mula mengatur kata. Mengharapkan memori manis itu mampu menawar racun ketakutan yang sudahpun menjalar ke seluruh tubuh Jamal. Tapi Jamal tidak memberikan respons. Lelaki itu masih lagi dalam perangkap ketakutan.

"Ui, awek dia cun siak. Free hair tu. Dah macam amoi aku tengok. Manyak lenglui maa. Kau ingat tak Jamal, siapa nama dia?" Chin pula mencelah.

Akhirnya Jamal tersenyum, serta merta menghentikan ketar di bibirnya. "Maimunah," jawabnya pendek, tapi mengundang ketawa dari Rahman dan Chin.

"Awek high class, nama kampung!" tutur Chin diselang seli ketawa terbahak-bahak darinya dan Rahman. Betullah kata orang, ketawa itu berjangkit. Perlahan-perlahan ia merebak dari satu orang ke orang yang lain. Jamal yang dari tadinya dikurung dunia ketakutan mula bergerak keluar dari kurungan. Tersengih mulutnya mengenangkan nama bekas kekasihnya itu.

Ketawa mereka berterusan, buat beberapa minit. Dari berdua sahaja yang ketawa, lama-lama Jamal pun turut serta. Duduknya tak lagi berlutut, perlahan-perlahan dia beralih dari bucu katil, menuju ke tengah, menghampiri kedua-kedua kawannya yang sedang galak ketawa.

Bila ketawa mereka surut, Rahman terus memegang bahu Jamal. Kawannya tak tersentak seperti tadi, sebaliknya tersenyum. "Kau dah ok Jamal?" soal Rahman.

Jamal sekadar mengangguk, tak menawarkan sebarang jawapan.

"Aku nak kau ceritakan sebenarnya pada kami, apa yang berlaku," tutur Rahman lagi.

Jamal terdiam sekejap. Seperti sedang mengumpul jawapan. Rahman dan Chin masing-masing diam. Menunggu dengan penuh sabar. Pada fikiran Jamal ketika itu, dia mahu melupakan terus memori yang beracun. Tapi, dia pun tahu, yang mana mungkin memori sebegitu boleh hilang dengan cepat. Ia akan kekal lama, perlahan-lahan merembeskan racun ketakutan dalam dirinya. Sehingga boleh membunuh mentalnya yang sihat.

Jadi, ada eloknya dia berkongsi memori yang tersimpan pada Rahman dan Chin. Barangkali, dengan cara itu, racun yang ada boleh keluar sekali. Perlahan-lahan Jamal mengangguk, dan mula membuka mulutnya.

***

Stesen Bernard merupakan sebuah stesyen penyelidikan angkasa dalam yang dibina di atas sebuah asteroid. Ia dibina hasil kerjasama di antara MYSA dan juga beberapa agensi angkasa yang lain seperti NASA, JAXA dan juga SPACE-X. Tujuan stesyen ini dibina adalah untuk membuat penyelidikan dan memahami lebih mendalam tentang kepulan gas yang membentuk nebula kepala kuda.

Ketika MYSA buat pertama kalinya meneroka nebula ini, mereka terkejut. Dari jauh, warna merah yang mengelilingi keseluruhan nebula ini disangkakan sebagai gas hydrogen yang berion. Tapi bila gas ini dikumpul dan dianalisa, yang mereka jumpa adalah....tidak diketahui. Ia merupakan satu elemen yang baru. Yang tak boleh dikenalpasti. Dan ia mempunyai sifat yang pelik.

Gas ini begitu cepat berubah sifat. Sekejap ia berubah menjadi pepejal, sekejap ia menjadi cecair, dan begitu cepat juga ia berubah kembali menjadi gas. Yang peliknya, semua perubahan ini tak memerlukan tenaga lansung. Seolah-olah hukum pertama termodinamik tak terpakai pada gas yang misteri ini.

Yang lebih memeningkan kepala (dan mengujakan) saintis sebenarnya adalah gas ini juga cepat membentuk plasma. Plasma yang bertenaga tinggi, dan juga merupakan binaan asas kepada teknologi reaktor lakur. Ya, memang reaktor lakur sudahpun memenuhi hidup manusia. Menggantikan minyak yang sudahpun beratus tahun mengotorkan seluruh bumi. Teknologi reaktor lakur juga yang menjadi sebab manusia boleh terbang ke angkasa, melepasi bulan dan bintang, meneroka alam yang luas terbentang. Tapi, bahan yang diperlukan untuk membentuk plasma seperti itu, memerlukan tenaga yang sangat tinggi untuk dihasilkan, dan hanya boleh dicapai dengan pemangkin yang sangat sukar untuk didapati.

Jadi bila adanya gas yang misteri ini, yang mengelilingi seluruh nebula kepada kuda, sudah tentulah ia menarik perhatian seluruh manusia untuk mengkajinya. Kerana ia mungkin jawapan yang ada, yang mereka cari selama ini. Jika gas ini dengan sangat mudah membentuk plasma, maka mereka tak perlukan lagi pemangkin.

Kerana itulah, stesen ini ditubuhkan. Asalnya dengan hanya 10 orang saintis dan angkasawan. Dan tak sampai 5 tahun ia membesar menjadi stesen yang boleh memuatkan sehingga 100 orang saintis pada satu-satu masa. Dan salah seorang dari saintis itu adalah Jamal.

Pagi itu, Jamal ke makmalnya seperti biasa. Sudah dua hari mereka melakukan eksperimen yang sama ke atas gas merah yang mereka kumpul. Hari ini adalah hari yang ketiga, hari yang terakhir. Tapi mereka masih lagi belum mendapat keputusan yang mereka nak.

Hakikatnya MYSA semakin terdesak. Sudah bertrillion duit yang mereka laburkan, tapi soalan asas pun masih belum terjawab. Adakah gas merah itu boleh digunakan bagi menggantikan plasma hydrogen yang sudah sedia digunakan dalam reaktor lakur yang ada sekarang? Jamal dan kawan saintisnya tak mampu menjawab. Kerana walaupun sudah berpuluh kali mereka mencuba, mereka masih tak mampu untuk menukarkan gas merah itu kepada plasma. Ya, ia pernah berubah sendiri kepada plasma. Tapi perubahannya itu secara rambang, bukannya secara terkawal.

Sudah banyak yang Jamal dan para saintis sebelumnya lakukan untuk menukar gas merah itu kepada plasma. Melalukan arus elektrik, memanaskan, mencampurkannya dengan plasma yang sedia ada, dan juga meletakkan pemangkin. Tapi satu pun tak berjaya. Maka hari ini, Jamal akan cuba melakukan sesuatu yang radikal. Meletakkan manusia bersama dengan gas itu.

"Manusia?" soal Chin, mencelah.

Jamal mengangguk. "Owh, sebab itulah kau bawak banduan tu ke sini. Siapa nama dia?" soal Rahman kepada Chin.

"Tak ada siapa tahu nama sebenar dia. Orang Cuma tahu dia sebagai Kroll, antara pembunuh bersiri paling menggerunkan dalam sejarah," balas Chin.

"Nama sebenar dia Khairol Irfan Jalil," balas Jamal pendek. Sepatutnya nama sebenar Kroll dirahsiakan, tapi memandangkan yang pemilik nama itu sudapun mati, rahsia itu dah tak bererti.

"Setuju pulak dia eh nak jadi bahan uji kaji?" soal Rahman kembali.

"Dia sendiri yang sukarela," balas Jamal.

"Sukarela?" soal Rahman lagi, kurang yakin dengan apa yang dituturkan Jamal.

"Yelah, kau tak baca ke manifesto dia hari tu? Dia kan kata, yang dia nak kurangkan populasi manusia, nak membantu manusia dalam krisis tenaga yang bakal berlaku," tutur Chin pula mencelah.

"Gila. Sebab tulah dia bunuh sampai seratus orang. Ah sial, patutlah dia setuju untuk jadi uji kaji. Dia ingat kalau dia tolong umat manusia selesaikan krisis tenaga semua orang akan ingat dia. Semua orang akan halalkan orang yang dia bunuh sebab objektif yang sama. Aduh, fuck up sial kepala otak dia," tutur Rahman, lebih bermonolog dari berbicara.

"Aku rasa kita dah lari jauh topik asal," tutur Chin yang dari tadi memandang raut wajah Jamal yang berubah. Pucat wajah lelaki itu, matanya sedikit membesar, barangkali menyedari sesuatu dari monolog Rahman tadi.

"Ah, sorry Jamal. Aku minta maaf," tutur Rahman, sambil menepuk bahu kawannya itu, cuba untuk menenangkannya.

Jamal menggelengkan kepala. "Tak apa. Aku faham. Aku pun baru perasan bila kau cakap. Ah, seluruh eksperimen ni fuck up," tutur Jamal lagi sambil memegang kepalanya. Rambutnya digosok-digosok bagi membuang kekesalan dan serabut yang bersarang.

"Jamal, boleh aku tanya sesuatu tak," tutur Chin.

Jamal yang tadinya menundukkan kepala, kini mendongak kembali. Menunggu soalan dari Chin. Separuh dari hatinya tahu yang soalan yang bakal keluar itu soalan maut.

"Apa yang membuatkan kau orang terfikir nak buat eksperimen dengan manusia hidup?" sambung Chin.

"Bro, berlapiklah sikit," tegur Rahman.

Jamal sekadar tersenyum. Soalan itu sudah boleh dijangkanya. Dia kembali bersandar di bucu katil, lalu memberi jawapan,

"Kau orang tak rasa apa-apa yang pelik ke pasal gas tu?" soal Jamal kembali.

Rahman dan Chin saling berpandangan. Kedua-dua mereka bukanlah saintis, sebaliknya hanya sekuriti yang mengawal keselamatan di stesen. Jadi mereka kurang arif tentang apa eksperimen yang sedang berlaku di makmal.

Kerana tiada jawapan dari Rahman dan Chin, Jamal meneruskan bicara. "Aku dapat rasakan gas tu hidup," tuturnya, sepatah sahaja.

"Hidup?" soal Rahman dan Chin serentak.

Jamal mengangguk. "Ia seperti ada fikirannya sendiri. Merubah bentuk dan kedudukannya ikut suka. Dan kalau ada manusia yang menghampiri kebuknya, ia akan mengelak dan melarikan diri. Seperti ia..."

"Takut?" soal Rahman.

Jamal mengangguk lagi.

"Jadi itulah yang membuatkan kami semua rasa yang gas tu bukanlah gas. Ianya partikel benda hidup. Sebab itulah kami cuba untuk membawa manusia dalam kebuk eksperimen. Cuba untuk melihat reaksinya. Dah dua hari kami mencuba, tapi gas itu hanya statik di tempat yang sama. Tak bergerak. Tak berubah sebarang sifatnya. Kroll, yang masuk lengkap dengan sut hanya berdiri di situ, beberapa jam lamanya. Tapi lansung tak berlaku apa-apa."

Rahman dan Chin tak mencelah, sebaliknya hanya menunggu sahaja Jamal meneruskan bicara. Lelaki itu menarik nafas yang panjang, cuba untuk mengharapkan sedikit ketenangan dari udara yang disedut. Kerana bahagian seterusnya adalah bahagian yang paling sukar untuk diceritakan.

"Bila difikirkan balik, aku dapat rasakan yang sebenarnya gas itu seperti sedang menunggu. Menanti masa yang sesuai. Sengaja ia tak bergerak, ataupun bereaksi, sebab dia tahu kami semua sedang memerhati. Yelah, dah hampir 4 tahun dia dikurung dalam kebuk tu."

"Apa yang berlaku sebenarnya?" soal Chin, ternyata tak sabar menunggu Jamal menghabiskan ceritanya.

"Kroll yang berlaku. Krolllah puncanya," tutur Jamal, cuba untuk mengalihkan salah.

"Pada hari ketiga dia dah jadi tak sabar. Katanya dia tak nak berdiri macam tunggul je dalam kebuk tu. Dia nak masuk tanpa sut kali ini. Aku yang mengetuai eksperimen tak setuju. Ya, memang betul. Tak ada tanda-tanda yang gas merah itu toksik. Tapi aku rasa tak sedap hati nak membiarkan Kroll masuk tanpa sebarang perlindungan. Aku paksa dia masuk dengan sut lengkap. Dia hanya angguk, tanda dia setuju dengan arahan aku. Tapi..."

"Tapi sebenarnya dia tak setuju," celah Rahman.

Jamal mengangguk. "Sebaik sahaja dia masuk dalam kebuk, dia terus bukak helmet dia. Kami semua menjerit, berbunyi PA, amaran semua. Mintak dia pakai helmet balik, tapi dia buat tak endah. Masa tulah malapetaka tu berlaku."

Jamal berhenti sebentar. Menunggu kalau-kalau Rahman dan Chin ingin mencelah. Menyelamatkannya dari menyelam dalam dasar memori yang kelam dan mengerikan. Tapi mereka berdua hanya diam, membuatkan Jamal pasrah.

"Gas itu, terus meluru masuk ke dalam mulut Kroll. Perlahan-lahan Kroll terapung, mata dia memutih, mulut dia terbuka besar. Seluruh badannya kejang, seperti sedang mengalami sawan. Dan perlahan-lahan, dia mengalami perubahan. Kepala Kroll yang dari tadi mendongak ke atas mendongak ke belakang pula, seperti ada orang yang menarik kepala Kroll ke belakang, mematahkan lehernya. Dan perlahan-lahan, ada sesuatu keluar dari celah kerongkong Kroll. Ada sesulur, ada tangan, ada...."

Jamal terhenti, tak mampu untuk menghabiskan ayatnya.

Rahman dan Chin memegang bahu kawan mereka itu. Seperti ingin menghantar semangat buat Jamal.

"Kroll berubah menjadi raksasa. Dengan kekuatan luar biasa. Dia pecahkan kebuk tu, dan melepaskan gas merah itu keluar. Merubah semua orang yang ada di stesen menjadi raksasa. Ignes, Mariam, Lucas. Semuanya, berubah" tutur Jamal, menghabiskan bicara. Kepalanya tertunduk kembali, pengucapannya kembali menjadi terketar-ketar. Dan ada esakan dalam katanya.

"Semua salah aku, semuanya salah aku," tutur Jamal lagi. Rahman dan Chin hanya diam, masih lagi memegang bahu Jamal. Cuba sedaya upaya untuk menengakannya.

"Kalau aku tak luluskan eksperimen dengan manusia, semua ini tak akan terjadi," tutur Jamal, diakhiri dengan esakan yang kuat. Dia menolak tangan Rahman dan Chin, dan kembali teresak seorang diri di bucu katil.
Dia masih lagi di atas katil. Geletar badannya sudahpun surut. Tapi dia masih lagi tak mampu untuk bangun. Hatta untuk membuka lampu biliknya sendiri. Maka terbiarlah dia dalam kegelapan. Jadi, bila Rahman dan Chin datang mengetuk pintu, dia masih lagi kaget di atas katil. Berselubung dengan selimut, mengharapkan sekeping kain itu mampu melindunginya dari ketakutan yang menguasai ruang semesta.

Rahman dan Chin memaksa diri mereka masuk, tanpa menunggu Jamal yang masih lagi terpaku di atas katil. Mereka berdua saling berpandangan, lalu Chin membuka lampu dan Rahman duduk di katil sebelah Jamal. Dia berdehem, sambil menyusun kata, tapi tiada respon dari lelaki itu.

Chin yang berdiri di sebelah mula bersuara, "Jamal?"

Tapi tetap tiada respon. Jamal masih lagi hanyut dalam arus ketakutan. Sehingga ia menguasai gerak langkah lelaki itu. Chin dan Rahman berpandangan sekali. Masing-masing seperti buntu, apa yang perlu dilakukan. Akhirnya Rahman mengalah, dan mula memegang siku kawannya itu.

Apa yang berlaku membuatkan mereka bertiga terkejut. Jamal bagaikan direnjat elektrik membuatkan dia terus bersandar di hujung katil. Selimut yang membaluti tubuhnya tadi teralih, mendedahkan wajahnya yang pucat. Ketakutan seperti sedang menguasai seluruh tubuh lelaki itu. Yang kini kelihatan seperti anak kecil lagaknya.

"Jamal, ni aku ni, Rahman. Chin ada sebelah aku ni."

Bila Jamal mula sahaja bersuara, Jamal dan Rahman saling berpandangan. "Buk....buk...buktikan!"

Terketar-ketar bibir Jamal, sehingga kata-kata yang dikeluarkan mulutnya pun sekerat-sekerat dalam nota yang tinggi. Walaupun bunyi yang keluar dari mulut Jamal itu seperti jeritan budak belum baligh, tapi tak ada gelak ketawa yang hadir. Yang ada hanyalah ketakutan yang perlahan-lahan merayap dalam diri Rahman dan Chin. Sehingga jelas pada kerutan di dahi mereka.

"Jamal, kau masih ingat tak masa kita masih di akademi? Masa tu kita keluar senyap-senyap ke Mall Rajawali. Kau nak sangat jumpa awek tu, siapa nama dia?"

Rahman mula mengatur kata. Mengharapkan memori manis itu mampu menawar racun ketakutan yang sudahpun menjalar ke seluruh tubuh Jamal. Tapi Jamal tidak memberikan respons. Lelaki itu masih lagi dalam perangkap ketakutan.

"Ui, awek dia cun siak. Free hair tu. Dah macam amoi aku tengok. Manyak lenglui maa. Kau ingat tak Jamal, siapa nama dia?" Chin pula mencelah.

Akhirnya Jamal tersenyum, serta merta menghentikan ketar di bibirnya. "Maimunah," jawabnya pendek, tapi mengundang ketawa dari Rahman dan Chin.

"Awek high class, nama kampung!" tutur Chin diselang seli ketawa terbahak-bahak darinya dan Rahman. Betullah kata orang, ketawa itu berjangkit. Perlahan-perlahan ia merebak dari satu orang ke orang yang lain. Jamal yang dari tadinya dikurung dunia ketakutan mula bergerak keluar dari kurungan. Tersengih mulutnya mengenangkan nama bekas kekasihnya itu.

Ketawa mereka berterusan, buat beberapa minit. Dari berdua sahaja yang ketawa, lama-lama Jamal pun turut serta. Duduknya tak lagi berlutut, perlahan-perlahan dia beralih dari bucu katil, menuju ke tengah, menghampiri kedua-kedua kawannya yang sedang galak ketawa.

Bila ketawa mereka surut, Rahman terus memegang bahu Jamal. Kawannya tak tersentak seperti tadi, sebaliknya tersenyum. "Kau dah ok Jamal?" soal Rahman.

Jamal sekadar mengangguk, tak menawarkan sebarang jawapan.

"Aku nak kau ceritakan sebenarnya pada kami, apa yang berlaku," tutur Rahman lagi.

Jamal terdiam sekejap. Seperti sedang mengumpul jawapan. Rahman dan Chin masing-masing diam. Menunggu dengan penuh sabar. Pada fikiran Jamal ketika itu, dia mahu melupakan terus memori yang beracun. Tapi, dia pun tahu, yang mana mungkin memori sebegitu boleh hilang dengan cepat. Ia akan kekal lama, perlahan-lahan merembeskan racun ketakutan dalam dirinya. Sehingga boleh membunuh mentalnya yang sihat.

Jadi, ada eloknya dia berkongsi memori yang tersimpan pada Rahman dan Chin. Barangkali, dengan cara itu, racun yang ada boleh keluar sekali. Perlahan-lahan Jamal mengangguk, dan mula membuka mulutnya.

***

Stesen Bernard merupakan sebuah stesyen penyelidikan angkasa dalam yang dibina di atas sebuah asteroid. Ia dibina hasil kerjasama di antara MYSA dan juga beberapa agensi angkasa yang lain seperti NASA, JAXA dan juga SPACE-X. Tujuan stesyen ini dibina adalah untuk membuat penyelidikan dan memahami lebih mendalam tentang kepulan gas yang membentuk nebula kepala kuda.

Ketika MYSA buat pertama kalinya meneroka nebula ini, mereka terkejut. Dari jauh, warna merah yang mengelilingi keseluruhan nebula ini disangkakan sebagai gas hydrogen yang berion. Tapi bila gas ini dikumpul dan dianalisa, yang mereka jumpa adalah....tidak diketahui. Ia merupakan satu elemen yang baru. Yang tak boleh dikenalpasti. Dan ia mempunyai sifat yang pelik.

Gas ini begitu cepat berubah sifat. Sekejap ia berubah menjadi pepejal, sekejap ia menjadi cecair, dan begitu cepat juga ia berubah kembali menjadi gas. Yang peliknya, semua perubahan ini tak memerlukan tenaga lansung. Seolah-olah hukum pertama termodinamik tak terpakai pada gas yang misteri ini.

Yang lebih memeningkan kepala (dan mengujakan) saintis sebenarnya adalah gas ini juga cepat membentuk plasma. Plasma yang bertenaga tinggi, dan juga merupakan binaan asas kepada teknologi reaktor lakur. Ya, memang reaktor lakur sudahpun memenuhi hidup manusia. Menggantikan minyak yang sudahpun beratus tahun mengotorkan seluruh bumi. Teknologi reaktor lakur juga yang menjadi sebab manusia boleh terbang ke angkasa, melepasi bulan dan bintang, meneroka alam yang luas terbentang. Tapi, bahan yang diperlukan untuk membentuk plasma seperti itu, memerlukan tenaga yang sangat tinggi untuk dihasilkan, dan hanya boleh dicapai dengan pemangkin yang sangat sukar untuk didapati.

Jadi bila adanya gas yang misteri ini, yang mengelilingi seluruh nebula kepada kuda, sudah tentulah ia menarik perhatian seluruh manusia untuk mengkajinya. Kerana ia mungkin jawapan yang ada, yang mereka cari selama ini. Jika gas ini dengan sangat mudah membentuk plasma, maka mereka tak perlukan lagi pemangkin.

Kerana itulah, stesen ini ditubuhkan. Asalnya dengan hanya 10 orang saintis dan angkasawan. Dan tak sampai 5 tahun ia membesar menjadi stesen yang boleh memuatkan sehingga 100 orang saintis pada satu-satu masa. Dan salah seorang dari saintis itu adalah Jamal.

Pagi itu, Jamal ke makmalnya seperti biasa. Sudah dua hari mereka melakukan eksperimen yang sama ke atas gas merah yang mereka kumpul. Hari ini adalah hari yang ketiga, hari yang terakhir. Tapi mereka masih lagi belum mendapat keputusan yang mereka nak.

Hakikatnya MYSA semakin terdesak. Sudah bertrillion duit yang mereka laburkan, tapi soalan asas pun masih belum terjawab. Adakah gas merah itu boleh digunakan bagi menggantikan plasma hydrogen yang sudah sedia digunakan dalam reaktor lakur yang ada sekarang? Jamal dan kawan saintisnya tak mampu menjawab. Kerana walaupun sudah berpuluh kali mereka mencuba, mereka masih tak mampu untuk menukarkan gas merah itu kepada plasma. Ya, ia pernah berubah sendiri kepada plasma. Tapi perubahannya itu secara rambang, bukannya secara terkawal.

Sudah banyak yang Jamal dan para saintis sebelumnya lakukan untuk menukar gas merah itu kepada plasma. Melalukan arus elektrik, memanaskan, mencampurkannya dengan plasma yang sedia ada, dan juga meletakkan pemangkin. Tapi satu pun tak berjaya. Maka hari ini, Jamal akan cuba melakukan sesuatu yang radikal. Meletakkan manusia bersama dengan gas itu.

"Manusia?" soal Chin, mencelah.

Jamal mengangguk. "Owh, sebab itulah kau bawak banduan tu ke sini. Siapa nama dia?" soal Rahman kepada Chin.

"Tak ada siapa tahu nama sebenar dia. Orang Cuma tahu dia sebagai Kroll, antara pembunuh bersiri paling menggerunkan dalam sejarah," balas Chin.

"Nama sebenar dia Khairol Irfan Jalil," balas Jamal pendek. Sepatutnya nama sebenar Kroll dirahsiakan, tapi memandangkan yang pemilik nama itu sudapun mati, rahsia itu dah tak bererti.

"Setuju pulak dia eh nak jadi bahan uji kaji?" soal Rahman kembali.

"Dia sendiri yang sukarela," balas Jamal.

"Sukarela?" soal Rahman lagi, kurang yakin dengan apa yang dituturkan Jamal.

"Yelah, kau tak baca ke manifesto dia hari tu? Dia kan kata, yang dia nak kurangkan populasi manusia, nak membantu manusia dalam krisis tenaga yang bakal berlaku," tutur Chin pula mencelah.

"Gila. Sebab tulah dia bunuh sampai seratus orang. Ah sial, patutlah dia setuju untuk jadi uji kaji. Dia ingat kalau dia tolong umat manusia selesaikan krisis tenaga semua orang akan ingat dia. Semua orang akan halalkan orang yang dia bunuh sebab objektif yang sama. Aduh, fuck up sial kepala otak dia," tutur Rahman, lebih bermonolog dari berbicara.

"Aku rasa kita dah lari jauh topik asal," tutur Chin yang dari tadi memandang raut wajah Jamal yang berubah. Pucat wajah lelaki itu, matanya sedikit membesar, barangkali menyedari sesuatu dari monolog Rahman tadi.

"Ah, sorry Jamal. Aku minta maaf," tutur Rahman, sambil menepuk bahu kawannya itu, cuba untuk menenangkannya.

Jamal menggelengkan kepala. "Tak apa. Aku faham. Aku pun baru perasan bila kau cakap. Ah, seluruh eksperimen ni fuck up," tutur Jamal lagi sambil memegang kepalanya. Rambutnya digosok-digosok bagi membuang kekesalan dan serabut yang bersarang.

"Jamal, boleh aku tanya sesuatu tak," tutur Chin.

Jamal yang tadinya menundukkan kepala, kini mendongak kembali. Menunggu soalan dari Chin. Separuh dari hatinya tahu yang soalan yang bakal keluar itu soalan maut.

"Apa yang membuatkan kau orang terfikir nak buat eksperimen dengan manusia hidup?" sambung Chin.

"Bro, berlapiklah sikit," tegur Rahman.

Jamal sekadar tersenyum. Soalan itu sudah boleh dijangkanya. Dia kembali bersandar di bucu katil, lalu memberi jawapan,

"Kau orang tak rasa apa-apa yang pelik ke pasal gas tu?" soal Jamal kembali.

Rahman dan Chin saling berpandangan. Kedua-dua mereka bukanlah saintis, sebaliknya hanya sekuriti yang mengawal keselamatan di stesen. Jadi mereka kurang arif tentang apa eksperimen yang sedang berlaku di makmal.

Kerana tiada jawapan dari Rahman dan Chin, Jamal meneruskan bicara. "Aku dapat rasakan gas tu hidup," tuturnya, sepatah sahaja.

"Hidup?" soal Rahman dan Chin serentak.

Jamal mengangguk. "Ia seperti ada fikirannya sendiri. Merubah bentuk dan kedudukannya ikut suka. Dan kalau ada manusia yang menghampiri kebuknya, ia akan mengelak dan melarikan diri. Seperti ia..."

"Takut?" soal Rahman.

Jamal mengangguk lagi.

"Jadi itulah yang membuatkan kami semua rasa yang gas tu bukanlah gas. Ianya partikel benda hidup. Sebab itulah kami cuba untuk membawa manusia dalam kebuk eksperimen. Cuba untuk melihat reaksinya. Dah dua hari kami mencuba, tapi gas itu hanya statik di tempat yang sama. Tak bergerak. Tak berubah sebarang sifatnya. Kroll, yang masuk lengkap dengan sut hanya berdiri di situ, beberapa jam lamanya. Tapi lansung tak berlaku apa-apa."

Rahman dan Chin tak mencelah, sebaliknya hanya menunggu sahaja Jamal meneruskan bicara. Lelaki itu menarik nafas yang panjang, cuba untuk mengharapkan sedikit ketenangan dari udara yang disedut. Kerana bahagian seterusnya adalah bahagian yang paling sukar untuk diceritakan.

"Bila difikirkan balik, aku dapat rasakan yang sebenarnya gas itu seperti sedang menunggu. Menanti masa yang sesuai. Sengaja ia tak bergerak, ataupun bereaksi, sebab dia tahu kami semua sedang memerhati. Yelah, dah hampir 4 tahun dia dikurung dalam kebuk tu."

"Apa yang berlaku sebenarnya?" soal Chin, ternyata tak sabar menunggu Jamal menghabiskan ceritanya.

"Kroll yang berlaku. Krolllah puncanya," tutur Jamal, cuba untuk mengalihkan salah.

"Pada hari ketiga dia dah jadi tak sabar. Katanya dia tak nak berdiri macam tunggul je dalam kebuk tu. Dia nak masuk tanpa sut kali ini. Aku yang mengetuai eksperimen tak setuju. Ya, memang betul. Tak ada tanda-tanda yang gas merah itu toksik. Tapi aku rasa tak sedap hati nak membiarkan Kroll masuk tanpa sebarang perlindungan. Aku paksa dia masuk dengan sut lengkap. Dia hanya angguk, tanda dia setuju dengan arahan aku. Tapi..."

"Tapi sebenarnya dia tak setuju," celah Rahman.

Jamal mengangguk. "Sebaik sahaja dia masuk dalam kebuk, dia terus bukak helmet dia. Kami semua menjerit, berbunyi PA, amaran semua. Mintak dia pakai helmet balik, tapi dia buat tak endah. Masa tulah malapetaka tu berlaku."

Jamal berhenti sebentar. Menunggu kalau-kalau Rahman dan Chin ingin mencelah. Menyelamatkannya dari menyelam dalam dasar memori yang kelam dan mengerikan. Tapi mereka berdua hanya diam, membuatkan Jamal pasrah.

"Gas itu, terus meluru masuk ke dalam mulut Kroll. Perlahan-lahan Kroll terapung, mata dia memutih, mulut dia terbuka besar. Seluruh badannya kejang, seperti sedang mengalami sawan. Dan perlahan-lahan, dia mengalami perubahan. Kepala Kroll yang dari tadi mendongak ke atas mendongak ke belakang pula, seperti ada orang yang menarik kepala Kroll ke belakang, mematahkan lehernya. Dan perlahan-lahan, ada sesuatu keluar dari celah kerongkong Kroll. Ada sesulur, ada tangan, ada...."

Jamal terhenti, tak mampu untuk menghabiskan ayatnya.

Rahman dan Chin memegang bahu kawan mereka itu. Seperti ingin menghantar semangat buat Jamal.

"Kroll berubah menjadi raksasa. Dengan kekuatan luar biasa. Dia pecahkan kebuk tu, dan melepaskan gas merah itu keluar. Merubah semua orang yang ada di stesen menjadi raksasa. Ignes, Mariam, Lucas. Semuanya, berubah" tutur Jamal, menghabiskan bicara. Kepalanya tertunduk kembali, pengucapannya kembali menjadi terketar-ketar. Dan ada esakan dalam katanya.

"Semua salah aku, semuanya salah aku," tutur Jamal lagi. Rahman dan Chin hanya diam, masih lagi memegang bahu Jamal. Cuba sedaya upaya untuk menengakannya.

"Kalau aku tak luluskan eksperimen dengan manusia, semua ini tak akan terjadi," tutur Jamal, diakhiri dengan esakan yang kuat. Dia menolak tangan Rahman dan Chin, dan kembali teresak seorang diri di bucu katil.

 Kiren bersandar di kerusi, sambil mendengar dengan tekun. Matanya sekejap-sekejap memandang Rahman dan Chin, yang sedang berdiri di hadapan pasukan keselamatannya. Mereka berdua saling bertutur, seperti sedang berdansa kata. Rahman memulakan, Chin menyambut. Ada kalanya Chin yang berkata dan Rahman tukang mengiakan.

Kiren memandang pula pada ahli pasukannya. Tak ramai, termasuk Rahman dan Chin, ada lebih kurang 8 orang yang tinggal. Kebanyakannya sudahpun terkorban ketika malapetaka yang melanda mereka sekarang. Malapetaka yang ketika ini sedang diceritakan asal usulnya oleh Rahman dan Chin.

Dan bila sahaja Rahman dan Chin menghabiskan bicara mereka, mereka terdiam lalu memandang pada Kiren, menunggu reaksi darinya. Membuatkan dia merasakan yang dialah orang terakhir yang mendengar kisah itu.

"Kapten?" soal Rahman, bila melihatkan tiada respon dari kaptennya. Secara jujurnya Kiren tak mampu nak menyediakan reaksi sepantas yang mungkin. Segala yang didengarnya terlalu baru buatnya. Gas yang boleh menukarkan manusia menjadi raksasa? Sukar untuk dia hadam, apatah lagi untuk menerimanya.

Tapi dia perlu tawarkan jawapan, dengan pantas. Kerana hanya dalam beberapa minit sahaja lagi Kenari yang mereka naiki akan tiba di stesen Bernard. Setiap seorang dari anggotanya sudahpun lengkap dengan sut mereka, dan juga senjata. Masing-masing sedang menunggu arahan ataupun strategi bijak darinya. Kerana itulah Kiren akhirnya bangun dan menghampiri pasukannya yang sedang menunggu.

Rahman dan Chin pantas merapatkan kaki mereka, berdiri tegak tanda hormat pada ketua pasukan. Tapi Kiren terlebih dahulu mengangkat tangannya, meminta semuja anak buahnya untuk ber 'senang diri'.

"Dua benda yang kitab oleh simpulkan dari carita Jamal tadi. Pertama, gas itu tak mampu menyentuh kita, selagi sut yang pakai intact. Jadi pastikan kita sentiasa pakai sut tu, dan jangan sesekali bukak," tutur Kiren, yang mula mengambil keputusan untuk menerima sahaja cerita Jamal itu.

Ahli pasukannya pula mengangguk, tanda faham dan setuju dengan arahan kapten mereka. "Kedua, ada.... raksasa..."

Kiren terdiam sebentar. Perkataan raksasa yang keluar dari mulutnya tadi pun dah dirasakan mengarut, tapi dia tak pula pilihan lain dari menerima sahaja apa yang terbentang di depannya.

"Kalau mengikut pada cerita Jamal tu, mereka yang bertembung dengan gas tu, boleh bertukar menjadi raksasa. Dan bukan sahaja sebarang raksasa. Raksasa yang punya kekuatan fizikal yang hebat, sehingga mampu memecahkan kebuk eksperimen. Jadi, kita semua kena berhati-hati. Sentiasa bersedia dengan senjata di tangan," tutur Kiren lagi.

"Stesen Bernard, ETA, 2 minit," tutur juruterbang melalui sistem pengumuman.

"Bersiap semua. Dan tunggu di dek bawah," arah Kapten Kiren. Semua yang ada di situ mengangguk lalu terus beredar. Meninggalkan Rahman dan Chin yang masing-masing masih lagi berdiri memandang Kapten Kiren dengan wajah yang curiga.

"Kapten tak percaya cerita kami?" soal Chin, tak berlapik.

Kiren mengeluh. "Maafkan aku Chin, kalau aku susah nak percaya apa yang baru sahaja aku dengar. Tapi walau apapun, itu sahaja maklumat yang kita ada. Jadi nak tak nak, aku kena terima."

Jamal dan Chin saling berpandang sekali lagi lalu mengangguk, setuju denga napa yang dikatakan Kiren.

"Yang paling penting sekali sebenarnya misi kita. Kita kena bawak pulang seberapa banyak yang boleh mayat kawan-kawan kita yang terbiar di stesen."

"Dan selamatkan yang mana yang masih hidup," celah Rahman.

Kiren tak menjawab, sebaliknya terus melangkah meninggalkan Rahman dan Chin sambil berkata, "Kalau masih ada yang hidup."

***

Keadaan di stesen Bernard sunyi. Terlalu sunyi. Kali terakhir mereka meninggalkan stesen ini, penggera masih lagi berbunyi. Memekikkan telinga. Tapi kini, lansung tak ada sebarang bunyi pun yang mencecah telinga mereka. Yang kedengaran hanyalah bunyi denyutan nafas masing-masing. Yang kencang kerana debar yang melanda sebaik menjejakkan kaki di stesen.

Kiren di depan, diikuti Rahman dan yang lain di belakang. Masing-masing dengan sut yang lengkap. Ruang pendaratan yang mereka jejaki sunyi dikuasai kegelapan di kiri dan kanan. Membuatkan mereka terpaksa berharap pada lampu kecil yang ada di atas helmet. Lampu yang terpancar seakan kelam. Seperti cahaya yang mereka pancarkan tertahan dek sesuatu yang menanti di dalam kegelapan.

"Tak dapat kesan sebarang tanda-tanda kehidupan," tutur Chin, menambahkan berat di hati Rahman dan Kiren.

"Pengimbas tu sekadar kesan 500 meter di depan. Dan tak adalah berapa tepat," tutur Rahman, cuba menyedapkan hati.

"Bukan itu maksud aku," tutur Chin.

Kiren tak membalas, hanya mengeluh.

"Ok, periksa semua senjata. Pastikan peluru lebihan dekat dan senang diambil. Kita buat dua kumpulan. Chin, Amir, dan Faisal dengan saya. Rahman, Fad, Tan, dan Jun Wei, awak semua ke kanan. Clark dan Sashi, awak berdua jaga belakang kami. Ingat, misi kita mudah sahaja. Balik balik sebanyak mana mayat rakan-rakan kita. Kita tak nak biarkan mereka tinggal di sini. Mereka ada keluarga yang menanti di rumah," tutur Kapten Kiren jelas.

Masing-masing bergerak tangkas, mengikut arahan. Laran raifal yang mereka bawa diacukan ke depan, bersedia untuk menembak apa sahaja yang mara dari hadapan. Bila sahaja dia pasti yang pasukannya berada dalam posisi yang terbaik, dia memberi arahan untuk mara ke depan.

Mereka semua akur, dalam keadaan terbongkok-bongkok. Laras sentiasa ke depan, dan langkah mereka pantas. Pun begitu tiada bunyi pun yang terhasil dari Gerakan mereka. Ruang pendaratan yang biasanya dipenuhi kapal-kapal pengangkut kini kosong. Yang tinggal hanyalah kotak-kotak simpanan yang terbiar di laluan mereka. Terbiar kerana tiada siapa lagi yang tinggal untuk menyusun mereka.

Rahman menoleh pada Chin dengan wajah yang pelik. Raut wajahnya itu datang dengan persoalan. Mana pergi semua orang? Tak akanlah stesen yang boleh memuatkan sampai 50 orang ini sunyi sebegini? Mayat dan jejak pun tak ada. Tapi Chin tak mampu nak membalas. Tak ada satu jawapan yang terlintas di fikirannya ketika itu. Yang ada, hanyalah kata-kata Jamal yang terngiang di kepalanya. "Mereka semua berubah menjadi raksasa."

Tanpa sebarang masalah mereka kini tiba di depan sebuah pintu besar. Pintu yang boleh memuatkan sebuah kapal pengangkut. Saiznya besar, berdiri tinggi sehingga 10 meter, dan lebar mececah 300 meter. Tapi bukan pintu itu yang mereka mahu buka. Membuka pintu sebesar itu hanya boleh mengundang bunyi bising yang membawa marabahaya. Sasaran mereka adalah pintu penyelenggaraan yang terletak nun di sudut kiri. Yang muat dimasuki tubuh manusia.

Kiren memberi arahan pada Amir. Memintanya membuka pintu elektronik yang kini menghalang kemaraan mereka. Ketiadaan elektrik membuatkan setiap pintu yang membahagikan sektor dalam stesen ini tertutup dengan sendirinya. Sebagai langkah keselamatan bagi mengelakkan malapetaka. Satu lagi persoalan muncul di benak Rahman ketika itu,

Mana perginya elektrik di stesen ini. Ia ada penjananya sendiri. Dan jika penjanan itu gagal, ia masih lagi boleh bergantung dengan tenaga solar yang masing-masing mempunyai kabel yang berlainan. Tak akanlah kedua-duanya gagal? Tapi soalan itu, walaupun ditanyakan dengan kuat pada rakan-rakannya, dia yakin tak ada siapa yang mampu memberi jawapan yang pasti. Kerana itulah dia hanya mendiamkan diri, dan memerhatikan sahaja Amir melakukan kerjanya.

Penel elektronik sudahpun terbuka, mendedahkan isi di dalamnya. Amir, sedang terkial-kial mengeluarkan pek tenaga dari beg di belakangnya. Dengan berbekalkan lampu yang tak seberapa dia cuba untuk menyambung pek tenaga itu dengan wayar yang menjadi nadi pintu elektronik. Mengharapkan, arus elektrik yang dialirkan nanti mampu memberi laluan buat mereka.

Ketika itulah, pengimbas yang ada di helmet Chin mula berbunyi. Menandakan ia mengesan tanda-tanda kehidupan yang sedang menghampiri. Sashi dan Clark yang mendengar bunyi itu mula mengangkat kembali laras mereka. Mengacukan senjata ke arah kegelapan yang kini sedang merapat dari belakang.

Kiren dan yang lain-lain turut berbuat yang sama. Kerana bukan bunyi pengimbas Chin sahaja yang menjejak telinga mereka. Berbagai bunyi yang lain juga mula menyerang gegendang telinga. Mereka semua menoleh ke kiri dan kanan tapi tiada apa-apa yang kelihatan. Yang ada hanyalah bunyi erangan dan teriakan yang mereka tak pernah dengar selama ini. Sama ada dari manusia, mahupun dari binatang.

"Amir, cepat sikit," tutur Rahman. Cemas jelas kedengaran dalam nada suaranya.

"Sekejap, sekejap," balas Amir. Peluh kini terasa di seluruh mukanya. Membuatkan helmetnya berkabus, menyukarkan lagi tugasnya.

Kesemua ahli pasukan keselamatan Bernard yang masih ada kini mula perlahan-lahan berundur ke belakang. Walaupun tiada apa yang kelihatan, tapi rasa takut kini memaksa mereka berkumpul rapat dengan satu sama lain. Senjata yang ada sentiasa diangkat, tapi mereka masing-masing ragu dengan senjata di tangan. Mereka tak pasti senjata yang mereka ada itu cukup untuk menghadapi apa yang sedang menanti di sebalik kegelapan.

"Amir!!" kini Kiren pula menjerit.

"Siap tuan!!" balas Amir, yang akhirnya berjaya menyambungkan wayar. Serta merta seluruh stesen yang tadinya bergelap kini mula terang. Pintu yang tadinya tertutup sudah pun terbuka. Tapi jika mereka sangkakan dengan terbukanya pintu dan kehadiran cahaya di stesen itu mampu menyelamatkan mereka, mereka silap. Kerana apa yang berlaku seterusnya, adalah malapetaka. Kecelakaan yang tak mampu mereka bayangkan hatta dalam mimpi ngeri mereka sekali.

Untuk seketika, masa seolah-olah terhenti buat Rahman. Pandangan depannya yang tadi gelap, kini cerah. Dan segala persoalan yang terlintas di benak fikirannya tadi, mula terjawab, satu demi satu. Di depannya, terbentang berpuluh, tidak, beratus-ratus makhluk yang dia tak boleh kenalpasti. Setiap satunya berkaki enam, tak, ada yang berkaki lapan, tak, ada yang sedang mengesot tanpa sebarang kaki. Masing-masing sedang menghampiri mereka dalam posisi ingin menerkam. Ligat mata Rahman mencari, di mana kepala makhluk-makhluk ini. Tapi setiap satunya tidak berkepala. Yang ada hanya kaki dan tangan, yang masing-masing bengkok tulangnya, tak sepatutnya dalam posisi sebegitu. Dari mana bunyi itu datang? Rahman tersekat dalam persoalan itu.

"Tembak!!!" arah Kiren, memecah lamunan Rahman. Pada mulanya Rahman ingin menghalang kaptennya. Menghalang rakan-rakannya. Kerana matanya ketika itu tertancap pada logo MYSA yang tertanam pada kulit makhluk di depannya. Ingin Rahman jeritkan pada mereka, yang makhluk di depan mereka ini dulunya manusia. Yang masing-masing merupakan kawan mereka dahulu. Anggota di stesen ini. Tapi bila melihat salah satu dari makhluk itu melompat ingin menerkamnya, Rahman tak punya pilihan lain lagi. Tembakannya dilepaskan, diiringi tembakan dari kiri dan kanannya.

Keadaan di sekitar mereka menjadi kucar kacir. Huru hara. Tembakan dilepaskan tanpa henti. Bom dicampak ke depan menghasilkan letupan. Makhluk-makhluk yang melompat menghampiri mereka tadi tersungkur satu demi satu. Tangan dan kaki mereka menggelitat, jeritan kesakitan yang keluar entah dari rongga mana kedengaran seperti erangan manusia. Tapi mereka tak berhenti. Mereka tak mampu untuk berhenti. Kerana walaupun mereka sedar mereka menembak kawan mereka sendiri, mereka juga tahu yang mereka sedang menembak untuk hidup.

Keadaan menjadi semakin genting. Walaupun sudah beratus peluru mereka muntahkan, walaupun kebuk peluru sudahpun banyak kali berganti, tapi makhluk yang mara masih lagi tak berhenti. Seperti ada berjuta makhluk seperti itu di stesen ini. Bersedia untuk menyerang mereka bila lelah sudah menguasai diri.

"Berundur, berundur ke belakang," tutur Rahman, cuba untuk melarikan diri. Tapi jeritan balik dari Chin membuatkan langkahnya terhenti. Barulah dia sedar yang dari tadi Chin tak menembak di depan. Dia sedang menembak ke arah belakang. Kerana jika di depan ada beratus, di belakangnya ada beribu yang sedang mara. Tubuhnya mula dapat merasakan gegaran. Dari beribu yang makhluk yang sedang merangkak ingin menerkam. Dan salah satunya berdiri tinggi, sebesar kapal Kenari yang baru sahaja tadi menurunkan mereka.

Rahman kaku. Laras yang ada di depannya dijatuhkan ke bawah. Barangkali tubuhnya sudah menyedari yang maut tinggal lagi seinci. Tiada harapan lagi yang tinggal buat mereka. Yang ada hanyalah kesakitan maut, dan ngeri yang bakal menimpa.

Di kiri dan kananm jeritan kawan-kawannya mula kedengaran. Ada yang tangan mereka sudahpun dirobek, ada yang sudah tenggelam dibaham makhluk tanpa mulut. Dan ada yang sudahpun menghembuskan nafas yang terakhir. Tapi Rahman hanya kaku. Melihat kengerian yang tak mampu dibayangkan fikirannya. Raifal yang digenggam terlepas dari tangannya. Diiringi rasa sakit yang mula mencengkam belakang badannya. Dan padangan matanya terus bertukar gelap.

***

Mata Rahman terbuka, bila rasa sakit menyerang belakang badannya. Terasa seperti ditarik sahaja tulangnya dari belakang. Di awalnya, mata Rahman tak dapat melihat apa-apa. Hanya kegelapan yang menguasai pandangan. Lama kelamaan cahaya yang sedikit itu mula memasuki mata, memberikannya gambaran apa yang ada di depan.

Terbeliak besar matanya melihat. Di depannya kini berdiri makhluk yang sangat tinggi. Besar, sehingga dia terpaksa mendongak ke atas. Tanpa ada kepala di tubuh makhluk itu, yang ada hanyalah kaki dan tangan yang cebisan dagingnya sahaja sudah mampu menghempapnya sehinga hancur. Menggeletar seluruh tubuh Rahman melihat kengerian itu. Geletar itu juga membuatkan dia tersedar yang dia kini sedang tergantung di awangan, dipegang oleh sulur hitam yang terbit dari makhluk di kiri dan kanannya.

Rahman memberanikan diri menoleh. Menyedari yang kawan-kawannya ada di sebelah. Kiren di kiri, Chin dan kanan. Yang lain-lain ada di sebelah mereka. Tapi mereka semua dengan kepala yang tertunduk ke bawah. Rahman tak dapat memastikan, sama ada mereka masih lagi bernyawa, ataupun sudah menjejak alam barzakh. Yang dia tahu, makhluk di depannya itu bakal menentukan nasib mereka semua.

"KAU DAH BANGUN??!"

Kedengaran seperti suara terpekak memecah dalam ruang kepalanya. Tapi dari mana? Rahman menoleh ke kiri dan kanan, mencari dari mana datangnya suara itu. Kerana suara itu tidak datang melalui telinganya. Ia datang melalui....

Rahman memandang ke depan kembali. Terjegil matanya. Makhluk itu boleh bercakap.

"Siapa....apa... kau?" soal Rahman, yang masih lagi kaku dalam kata-katanya.

"AKU HANYALAH MAKHLUK YANG BERKELANA DI PENGHUJUNG SEMESTA. BEREDAR DARI BINTANG KE BINTANG, MENCARI MAKAN DALAM PANCARAN TENAGA SANG SURIA. SEBELUM KAU DAN MANUSIA SEPERTI KAU DATANG, DAN PERANGKAP AKU."

Rahman mula menyedari dengan siapa dia bercakap.

"Kau...gas...gas merah tu ke?" soal Rahman, yang masih dalam perit kesakitan.

"YA. AKU TELAH BEREVOLUSI, SETELAH BERGABUNG DENGAN DNA MANUSIA. SEBELUM INI MAKANAN AKU HANYALAH PARTIKEL DAN RADIASI CAHAYA. SEKARANG, AKU DAHAGAKAN DAGING, DAN DARAH SAMA SAHAJA SEPERTI MANUSIA."

"Tolonglah. Lepaskanlah kami. Kami hanya ingin pulang. Kami hanya ingin bawak balik mayat kawan-kawan kami," tutur Rahman, cuba untuk merayu. Air mata mula membasahi pipinya. Menyedari yang maut kini hanya tinggal sedetik sahaja.

"SEPERTI MANA KAWAN KAU LEPASKAN AKU?!! TIDAK. BERTAHUN AKU DIKURUNG, DISEKSA. DIPERLAKUKAN SEPERTI MAKHLUK TIDAK BERNYAWA, DEMI KEPENTINGAN MANUSIA. AKU BELAJAR SEMUA INI DARI KAMU. JIKA AKU KEJAM, AKU BELAJAR KEKEJAMAN INI DARI MANUSIA JUGA. SEKARANG, SUDAH TIBA MASANYA BUAT KAMU DAN KAWAN-KAWAN KAMU, UNTUK MENGHEMBUSKAN NAFAS YANG TERAKHIR!!!"

Serentak dengan itu, sulur yang dari tadi memegang tubuh Rahman direntap dengan kuat. Tubuh Rahman terasa seperti disiat-siat, dikoyak dengan sekuat hatinya. Jeritan yang kedengaran keluar dari mulutnya bergema memenuhi seluruh stesen Bernard, tapi tiada siapa yang mampu mendengarnya.

Penjejak Kubur


























Bab 1: Selepas Mati

      "Apa yang akan kau buat kalau kau tak boleh mati?" soal Raymond secara tiba-tiba. Aku yang tengah sedap menjamu mee sup hampir sahaja tercekik. Entah dari mana datang soalan tu. 
      "Entah, sebagai orang Islam, aku percaya tak ada makhluk yang tak akan mati," aku membalas, sambil menghirup air di sebelah, harapkan dapatlah lega sikit tekak aku yang perit ni.
      "Sejak bila kau percaya Tuhan?" soal Raymond kembali, sambil tersenyum sinis.
      Aku mengeluh panjang. Raymond memang selalu keluar ayat tajam. Macam manalah aku boleh bersahabat baik dengan si mulut celaka ni.
      "Kau cakap baik sikit eh. Aku ni nampak je macam ni, tapi aku tetap percaya Tuhan," balasku kembali, menjeling tajam.
      "Bagi aku pulak, KALAU aku tak boleh mati. KALAU aku boleh hidup selama-lamanya, aku akan kumpul kekayaan. Kumpul kuasa supaya aku boleh hidup di kayangan," tutur Raymond tanpa menghiraukan kata-kataku.
      Aku terdiam, tak dapat membalas. Memikirkan dengan mendalam kata-kata Raymond. Akhirnya, aku bersuara, "Aku rasa kalau aku tak boleh mati, aku akan hilang empati."
      "Aiyoo, gunalah perkataan yang aku faham,"  balas Raymond kembali.
      "Empati. Satu keupayaan yang membolehkan kau faham perasaan orang lain. Membolehkan kau ada rasa simpati pada orang lain, faham?" balasku.
      "Sekarang kau ada ke empati tu?" soal Raymond kembali padaku.
      Aku menggelengkan kepala mendengar sindiran tajam. Malas nak melayan kerenah Raymond aku terus kembali menjamah mi sup di depanku. Tak lama selepas itu, si pelayan bar datang, membawakan secawan minuman.
      "Martini, untuk kau Azrahel," tutur Michael, si pelayan bar.
      "Siapa bagi?" soalku kembali.
      "Tu, kau nampak tak perempuan yang pakai gaun merah tu?" soal Michael kembali.
      Aku dan Raymond kedua-duanya menoleh. Jelas kelihatan di satu sudut, seorang perempuan sedang duduk berseorangan. Dia memakai gaun merah, kena sekali dengan rambut merahnya di atas kepala. Di lehernya tersemat indah sekalung rantai bertatahkan permata.
      "Masuk Charon pakai barang kemas, siapalah yang bijak sangat tu," tutur Raymond, seperti biasa, ada sahaja komen tajamnya. 
      "Korporat tu, dan maksudnya ada kerja untuk aku," aku membalas lalu bingkas bangun dan meletakkan Q-bit di depan pengimbas. 
      37,000 kredit
      "Makan mi kosong pun dah 30,000 kredit?" monolog ku sendirian, tapi aku tak berani nak bersuara depan Michael.
      "Weh, kau kata nak belanja aku makan?!" soal Raymond kembali, memprotes bila melihat aku hanya membayar untuk seorang.
      "Tak jadi, mulut kau macam celaka," tuturku, menghirup martini, lalu terus melangkah menghampiri pada yang sedang menanti.
***
      Aku berhati-hati mengemudi ruang Charon yang sempit ini. Kiri kanan ada sahaja orang. Sama ada yang duduk, yang sedang berdiri, atau sekadar berdansa mabuk.
       Keadaan Charon yang sempit ini sesuai untuk orang setinggan macam aku dengan Raymond je. Jadi kehadiran wanita bergaun merah ini memang nampak janggal.
      Orang selalu mencari aku untuk mencari sesuatu. Aku ni setakat jadi orang tengah. Sebab apa yang mereka cari ada kat luar sana. Tempat yang bahaya dan dibedil perang hampir setiap hari, maka akulah tempat mereka berpaut.
      Mereka panggil aku Penjejak Kubur. Sebab aku perlu mengemudi kubur untuk mendapatkan mayat waris mereka. Yelah, dah dunia hari-hari berperang, maka kubur adalah medan perang. 
      Ada yang kata majoriti kematian di dunia pada ketika ini adalah kerana perang. Jadi orang-orang macam aku ni penting. Ditambah pula dengan lokasi Bandar Kersani ni yang strategik.
      Dulu cikgu geografi aku pernah cakap, yang Bandar Kersani ni di bawah Empayar Aglican. Kita orang ni empayar terbesar dunia. Tapi malangnya Perikatan Tussaud dan juga Virsago Bersatu tak akan membiarkan Aglican terus bermaharajalela.
      Jadi berterusanlah ketiga-tiga negara ni berperang. Sebab asal perang pun aku dah tak ingat dah, cikgu sejarah aku pernah cerita dulu, tapi yelah, siapa suka dengar orang membebel dalam Q-bit MAYA. 
      Dia mula cakap je, aku terus tidur, tak pun bukak lagu. Biarlah dia membebel dalam MAYA seorang-seorang. Aku lagi suka cikgu geografi. 
      Dia pun pernah cakap yang Kersani ni betul-betul letak dekat sempadan Tussaud.  Yang bandar kita orang ni benteng terakhir sebelum Metropolis Indera. Jadi memang kat luar tu hari-hari dengar bunyi bedilan. 
      Tapi bila mana ada bedilan, di situlah ada kerja untuk aku. Jadi Kersani ni boleh kata macam lubuk rezekilah untuk aku. Tapi tak semua yang mampu bayar Penjejak Kubur macam aku ni. Sebab kerja aku bahaya.
      Medan kubur kat luar sana tu tak pernah lekang dari perang. Oleh sebab itulah,kebanyakan orang membiarkan sahaja mayat waris mereka di luar sana.
      Yang mampu bayar pun kebanyakannya golongan korporat, jadi dari jauh lagi aku dah boleh agak dah apa yang perempuan bergaun merah tu nak.
      "Cik......?" tuturku bila sudah berdiri betul-betul di hadapannya. Bila dah dekat baru nampak yang mata wanita itu sedikit merah, tangannya pula memegang tisu.
      "Puan," tutur wanita itu membetulkan, "Puan Regina Kohler," sambungnya lagi.
      "Boleh saya duduk?" soalku. Regina mengangguk.
      "Terima kasih eh, untuk Martini tu," tuturku, memulakan bicara. Aku nampak Regina sekadar tersenyum, tidak membalas kata-kataku. Matanya masih lagi terpaku pada suasana di Charon. Barangkali suasana itu begitu asing baginya. 
      Yelah, jarang mereka yang ada di kayangan datang berpijak di bumi nyata. Jadi bila ada, sudah pasti mereka akan kaget sebentar.
      "Puan, ada apa yang saya boleh bantu?" soalku kembali, bila melihat Regina sekadar termenung.
      "Owh, maaf," tutur Regina sambil cuba membetulkan kedudukannya. Matanya kini dikalihkan padaku. Memerhatikan aku dari atas ke bawah.
      "Saya dengar awak adalah seorang penjejak kubur," tutur Regina.
      Aku sekadar mengangguk, sambil tersenyum. 
	"Dan saya jugak dengar, yang awak antara penjejak kubur yang terbaik,"  sambung Regina lagi.
	Aku mengangguk sekali lagi. Tak dapat aku menahan senyuman yang semakin melebar. "Ya, barangkali saya yang terbaik di Kersani," balasku dengan pantas.
	"Kalau betullah seperti yang dikatakan, saya nak awak cari suami saya." 




      

      
      
      
      
      
      
      
      
      
      
      
      


Bab 2: Raqib dan Atid

      Sebaik sahaja aku keluar dari Charon, aku disambut dengan pemandangan sama yang aku lalui hari-hari. Betullah seperti kata Raymond, tak ada benda yang baik pun boleh dilihat di Bandar Kersani. 
      Bandarnya besar, dengan bangunan tinggi seperti gergasi mencecah langit. Dihiasi dengan lampu neon berbagai warna, berserta hologram besar yang memenuhi serata pemandangan.
      Pun begitu, walaupun dengan lampu dan hologram berwarna-warni, Kersani masih lagi nampak suram pada pandangan.
      Setiap sudut memaparkan kekotoran, kehinaan yang terhasil dari kesempitan hidup. Di setiap sudut yang sempit ada sahaja kepapaan yang menanti. Kalau tak ada yang papa pun, yang terdesak masih ada.
      Menunggu saat dan peluang yang sesuai untuk merebut cebisan kekayaan yang sekadar angan-angan. Biar apa pun yang perlu mereka lakukan. Apalah nilai kemanusiaan jika nak dibandingkan dengan kepapaan yang mencengkam.
      Aku melajukan langkah aku, menelusuri lorong gelap di bawah lapisan berbumbung. Setiap langkah yang aku ambil hanya mengundang tolehan, tapi tu jelah yang mereka mampu, menoleh dan menjeling.
      Semua orang di sini kenal siapa aku. Azrahel si Penjejak Kubur. Tak ada siapa yang berani cuba untuk melakukan apa-apa pada aku. Lebih-lebih lagi bila melihat pistol yang sentiasa ada di sisi.
      Kat tempat macam ni, hormat sangat sinonim dengan takut.
      Di atas, di langit awan mendung melindungi langkahku. Menandakan sekejap lagi hujan akan turun. Hujan yang bakal membawa hakisannya kepada semua yang ada di atas bumi ini. Aku cepat-cepat menyarung pelitup kepala dari jubahku, memastikan yang kepalaku nanti bakal dilindungi, bila hujan asid turun nanti.
      Tiba-tiba tanpa dipinta, Q-bit aku memancarkan satu hologram di depan.
      "Hei, Azrahel, lama tak nampak kau," tutur suara dari hologram itu. Yang memaparkan seorang lelaki dengan sut dan jaket hitam. Wajah putihnya kelihatan bersih dalam hologram, dengan rambut hitam yang diikat kemas.
      "Vincent, aku nak jalanlah, tak nampak," tuturku memprotes.
      "Kau macam tak biasa pulak lalu sini," balas Vincent kembali.
      "Kau nak apa?" soalku kembali, sambil meneruskan perjalanan. Hologram itu hanya mengikutku dari belakang.
      "Aku dengar kau ada dapat kerja baru?" 
      "Kau curi dengar Q-bit aku ke?" 
      "Azrahel, kau ni macam baru hidup pulak," balas Vincent. Kelihatan jelas senyuman di wajahnya walaupun aku melihat di sebalik hologram.
      Aku menggelengkan kepala. 
      "Dasar kapitalis," monologku sendirian dalam hati.
      "Jadi, kau nak apa? Aku ada senjata baru, nihah kau tengok ni, RENTAKA PT-130," tutur Vincent sambil memaparkan hologram sepucuk pistol dengan ukiran kayu pada badannya. 
       "Ada dua mod tembakan, peluru biasa, dan peluru penjejak.  Dan yang lagi best, ia boleh digabungkan dengan Lela yang kau ada tu. Macam mana? 1 juta kredit je...." tutur Vincent, bersemangat. Gigih dia memujukku untuk membeli barangnya.
      "Sorry bro, kalau aku nak apa-apa aku memang aku cari Raqib je," aku membalas, sambil menepis hologram pistol itu ke tepi.
      "Ala barang Raqib tak baguslah. Lainlah macam aku ni, jual barang PERMATA. Barang kami seperti nama kami, berharga," tutur Vincent, sambil mendepangkan tangan menyampaikan cogan kata syarikatnya.
      
      "Kau dengan PERMATA boleh pergi mam-" tuturku lalu terus menekan butang senyap pada Q-bit. Aku tinggalkan Vincent jauh di belakang. Nampak kelakar pulak bila tengok Vincent seakan-akan menjerit dalam hologram, tapi lansung tak kedengaran sebarang suara.
      ****
      Kedai Raqib terletak tak berapa jauh dari Charon. Di kawasan piggiran Gading Jaya. Walaupun di pinggiran, Gading Jaya itu sendiri merupakan kawasan kejiranan korporat, yang memang didiami oleh mereka yang berstatus tinggi.
      Pernah jugak aku tanya dia, kenapa pilih lokasi macam ni? Tak mahal ke sewanya?
      Tapi Raqib hanya mengangkat bahu. Tak menjawab lansung pertanyaanku.
      Bila difikirkan balik, barangkali sewanya tak adalah terlalu mahal. Yelah, kedudukan pun agak tersorok. Walaupun lokasinya di pinggiran Gading Jaya, kedai Raqib letaknya di atas tanah, tidak sama dengan apartment mewah Gading Jaya yang kebanyakannya mencecah kayangan. 
	Di bawah lindungan bayang apartment yang tinggi itu, barisan kedai yang ada di situ nampak kelam. Seperti kawasan gelandangan yang tak menawarkan apa-apa yang menarik pun. Hanya yang tahu je tahu di mana lokasi sebenar kedai Raqib. Kedai yang tidak bernama.
      Ketika aku masuk, kedai si Raqib ni suram seperti biasa. Yang ada hanya seorang pelanggan, Pak Kamis. Pak Kamis ni pun pemilik kedai sebelah. Selalu datang hanya nak mencari teman berborak.
      Aku menghampiri Pak Kamis dari belakang. Menepuk bahunya, sambil menuturkan salam.
      "Assalamualaikum Pak Kamis," tuturku perlahan.
      Pak Kamis hanya mendengus, tidak menjawab. Memang dah biasa orang tua ni mendiamkan diri sebaik sahaja aku tiba. Dia hanya ringan mulut bila bersama Raqib.
      "Pak Kamis mood tak baik hari ni. Anak dia tak balik-balik lagi," tutur Raqib,yang tiba-tiba keluar dari belakang kedai. Kelihatan peluh membasahi badannya. Mungkin hasil keringat mengemaskan stor di belakang.
      Pak Kamis bingkas bangun, meninggalkan aku dan Raqib. Menuju ke pintu, lalu keluar dari kedai.
      "Jumpa esok Pak Kamis!" laung Raqib dari jauh. Pak Kamis sekadar mengangkat tangan.
      "Anak dia pergi mana?" Aku bertanya, sebaik sahaja Pak Kamis hilang dari pandangan.	
      "Sebahagian dari batallion semalam," balas Raqib pendek.
      "Lah, tak akan dia tak tahu satu ekspedisi makan masa kurang-kurang seminggu."
      "Orang tua, biasalah," balas Raqib, seolah-olah jawapan itu sudah cukup memadai.
      "Ha,kau cari aku kenapa? Ada kerja baru ke?" soal Raqib.
      "Haah, 10 juta beb. Dan macam biasa aku perlukan bantuan kau."
      "Kau tak boleh ke jadi macam Penjejak Kubur lain? Datang beli barang lepas tu blah?" soal Raqib lagi.
      "Lah, apa guna ada kawan kan?" aku membalas, lembut. Cuba memujuk.
      "Hmpppph. Aku patut charge kau consultation fee kau tahu tak?" balas Raqib lagi.
      "Hehe,thank you bro. Nanti bila aku dah senang, aku tak akan lupakan kau."
      "Yelah.Atid!!!!" laung Raqib sambil menepuk dua belah tangannya.
      Serentak dengan itu sebuah hologram terpancar di tengah kedai Raqib. Hologram itu menunjukkan seorang lelaki dengan misai kontot dan rambut yang disikat ke tepi.
      Sambil memakai tuxedo hitam, wajah Atid serius. Seperti wajah yang tandus dari senyuman.
      "Selamat datang Tuan Azrahel, ke Bangsal Raqib. Kami ada...."
      "Aku dah 5 minit kat sini dah Atid. Dah terlambat".
      "Baiklah," balas Atid, tanpa sebarang perasaan.
      "Owh Tuan Raqib, Tuan Ong ada nak beritahu tentang promosi penghawa dingin dari mereka...."
      "Kau mutekan aje diorang Atid. Tak habis-habis si Ong ni nak jual air cond dia kat aku," balas Raqib.
      "Ni, Azrahel ni, ada recording nak share. Kau play kejap," sambung Raqib lagi.
      "Baiklah. Tuan Azrahel, kongsikan Q-bit"
      Aku menekan butang pada Q-bit, dan mendekatkannya pada hologram Atid. Dengan mudahnya fail yang aku nak hantar, sudahpun diterima Atid.
      "Main dari mula?"
      Aku sekadar mengangguk. Selepas mendepangkan tangan, satu replika hologram muncul di depan Atid. Dan Atid membesarkan replika tersebut sehingga memenuhi ruang tengah kedai.
      Raqib bangun dan menutup pintu kedai. Memastikan agar kami tak diganggu. Atid kemudian memainkan rakaman 3D perbualan aku dengan Regina tadi.
      "Puan Regina,boleh ke saya rakam perbualan kita ni"? Jelas kelihatan aku mengeluarkan cermin mata Q-Lens,yang aku gunakan khas untuk merakam.
      "Tak apa, saya dah pun rakam,"
      Raqib memandangku, meminta penjelasan.
      "Dia pakai implan."
      "Owh"
      "Puan Regina tadi cakap yang puan minta saya carikan suami puan. Boleh bagi saya sikit detail?"
      Kelihatan Puan Regina menekan butang Q-bitnya, dan terpancar gambar seorang lelaki dengan pakaian seragam tentera.
      "Atid, pause. Ambil gambar tu, dan buat carian" arah Raqib lagi.
      "Baiklah," balas Atid.
      "Sambung balik Atid," pintaku.
      "Benda ni bermula beberapa hari yang lepas, ketika itu....
      "Atid, maaf. Kau percepatkanlah video ni sekejap. Dalam seminit macam tu," arahku pula.
      "Kenapa?" soal Raqib
      "Dia menangis masa ni. Aku malas nak dengar lagi," balasku, sambil tersengih.
      Raqib mengeluh dan menggelengkan kepala.
      Nama suami saya Victor Kohler. Dia diarah bertugas setahun yang lepas," balas Regina tenang.
      "Puan tahu dia berkhidmat bawah batallion mana?"
      Puan Regina menggeleng. "Dia tak pernah cerita kat saya. Katanya apa yang berlaku kat medan perang, tanggungan dia seorang." sambung Puan Regina lagi. Kali ini menitik air mata mengalir di pipinya.
      "Ok, tak apa puan. Yang tu saya boleh selidik. Saya ada satu soalan je. Suami puan ada sebarang tanda atau parut kat badan?"
      "Kenapa tanya macam tu?" soal Puan Regina kembali. Matanya berkaca dan merah,tanda air mata yang sudah tidak boleh ditahan lagi.
      "Kerja saya susah puan. Dan sangat bahaya. Jadi kalau ada sebarang benda yang boleh mudahkan kerja saya, saya akan tanya."
      "Dia ada parut kecil, kat perut. Warna putih. Yang peliknya bentuk parut tu macam unicorn'
      "Ok, stop Atid" arah Raqib lagi.
      Atid akur, lalu terus menghentikan video rakaman.
      "Kau dah jumpa info pasal Victor Kohler?"
      "Leftenan Victor Kohler. Umur 35 tahun. Berkhidmat sebagai ketua trup untuk Batallion ke-4.
      "Batallion ke-4? Tak silap aku dia orang kat sempadan selatan" tutur Raqib.
      "Ah, sudah... Susah ni,"tuturku sambil menggaru kepala.

Bab 3: Medan Kubur
      
      Di pinggir Bandar Kersani, terbentang luas lebuh raya 10 laluan yang kosong tanpa pengguna. Ia merupakan satu memorial kepada zaman di mana kereta masih lagi terikat kepada graviti, dan bukannya terapung di langit tinggi.
      Kelihatan sebuah kereta sedang meluncur pantas. Bunyi kereta yang kuat mengaum itu memecah kesunyian lebuhraya. Walaupun tanpa tayar,ia lebih suka meluncur di atas jalan, dari berhadapan dengan trafik di atas awan.
      Kiri dan kanan lebuhraya diapit dengan tanah kontang. Tanah gersang yang pernah disemai benih kini terbiar, menjadi tempat jenayah berleluasa. Tempat perebutan kongsi gelap, yang menguasai dunia bawah tanah Kersani.
      Tapi itu semua bukan sesuatu yang perlu aku risaukan. Aku ada benda lain yang perlu difikirkan. Maklumat dah ada,senjata dah ada,tapi aku tertinggal satu lagi komponen penting.
      "ViCar, tolong panggilkan Raymond," kataku, sambil meneliti satu demi satu fail tentang Victor. Mayat yang perlu aku cari.
      "Raymond dalam panggilan"
      Aku mengangguk, lalu meletakkan kaki di atas papan pemuka. Aku biarkan sahaja ViCar memandu, sambil aku menyelam dalam sejarah hidup Victor. Masih ada dalam sejam lagi perjalanan.
      Victor lahir di Kersani. Membesar dalam keluarga yang kaya raya. Ayah dia antara top eksekutif di SRIKANDI, syarikat pengeluar android terbesar di sini. Dia sendiri merupakan top eksekutif PERMATA. Mak dia pula pemilik butik fesyen. 
      Seawal umur 22 tahun lagi dia sudah dikahwinkan dengan Regina Aubrey. Gadis cantik keturunan pengasas PERMATA.
      Dan hiduplah mereka dalam serba kemewahan. Tinggal tinggi di atas langit, tanpa perlu berpijak di atas tanah.
      Tapi, walau kaya macam mana pun, Victor tetap tak terlepas dari panggilan perang.
      Dan seawal umur 26 tahun dia dah pun terkorban. Dan akulah yang perlu membawa mayatnya, yang sedang membusuk di medan perang. Agar sekurang-sekurangnya adalah sedikit sinar harapan kepada keluarga yang menunggu.
      "Yo Azrahel. Mau apa?" tutur Raymond sebaik sahaja panggilan disambung.
      "Aku nak sewa AI satu bro."
      "Lah, Atid tak ada ke?" balas Raymond.
      "Raqib bising lah, asyik pakai AI dia je."
      "Hm...kejap eh. Ok, kau nak yang mana? Aku ada Jessica, Berg, Noor..."
      "Nur?" tuturku memotong.
      "Haah, bukan u, double O. Direka dari Noorkumalasari, penyanyi popular kurun ke-20."
      "Alright, berapa?"
      "500,000 kredit, satu hari."
      "Oi...mahal."
      "Harga standardlah...."
      "Hmmm...aku bayar nanti boleh? Lepas aku dapat payment." aku merayu.
      Raymond sekadar diam.
      "Lah, tak akan marah kot pasal tadi," tuturku
      "Macam mana aku tak marah. Kau janji nak belanja, lepas tu kau tinggal aku macam tu je," tutur Raymond lagi
      "Lah, kau ni kuat merajuk eh. Ah, kalau kau tak nak tak apalah, aku carik orang lain."
      "Eh tak apa, tak apa. Tapi janji mesti bayar eh..."
      "Kau jangan risau, ini Azrahel lah." tuturku, seolah-olah itu satu jaminan yang kuat.
      "Kau kat mana ni?" soal Raymond kembali
      "On the way ke Terminal Sempadan."	
      "Ok, nanti aku transfer kat terminal sempadan. Kau boleh sync kat sana," tutur Raymond lalu terus menamatkan panggilan.
      Tersenyum, aku mengambil kembali stereng dari ViCar dan melajukan kereta. Membawa diriku semakin hampir ke medan kubur.
***
      Sebaik sahaja tiba di Terminal Sempadan, ViCar mengambil alih stereng. Membawa kereta ke ruang parkir yang terletak di tingkat paling atas.
      Perlahan-lahan keretaku terapung tinggi, memperlihatkan keseluruhan Terminal Sempadan.
      Nama je terminal, tapi kalau dilihat betul-betul nampak macam tembok besar. Yang terbentang seluas mata memandang. Dan dicacak setinggi gunung.
      Semuanya bagi memastikan Bandar Kersani tidak dicerobohi musuh. Ia berfungsi sebagai benteng yang terakhir, lengkap dengan pertahanan canggih.
      ViCar membawa keretaku menghampiri ruang parkir. Kelihatan terminal sempadan hari ini kosong, mungkin kerana kebanyakan tentera sudahpun berada di medan perang.
      Ketika keretaku sedang diturunkan perlahan-lahan, seorang pengawal sempadan datang menghampiri. Walaupun dengan baju zirah penuh, dan juga helmet di kepala, aku kenal gerak langkahnya.
      Aku keluar dari kereta, sebaik sahaja ianya mendarat. Kawanku yang seorang ini perlu dilayan dengan baik. Kalau tak, memang tak lepas aku ke sempadan.
      "Kau nak apa Azrahel?" 
      Dari jauh lagi Tinie dah bersuara, lantang di balik helmet yang dipakai.
      "Assalamualaikum Tinie, sihat?" soalku dengan lembut. Tapi senyuman sinis terbentuk di bibirku.
      "Waalaikumussalam. Kau nak apa?" balas Tinie kembali, sambil membuka helmet. Terserlah rambut pendeknya yang kemerahan.
      "Aku ada kerja sekejap. Sektor 13," balasku.
      "Jurang Avernus? Good luck-lah," balas Tinie. Kini dia pulak yang tersenyum sinis.
      "Teruk sangat ke?" soalku
      "Artilery. Dari malam semalam tak berhenti" balas Tinie
      Seperti yang disangka. Kerja kali ni sukar.
      "Kau betul nak pergi ke?" soal Tinie kembali.
      "Kerja bro, nak buat macam mana,"
      "Kau ada perisai tenaga tak?" soal Tinie.
      "Ada,aku pun ada AI gak, Raymond sewakan. Dan yang paling penting, kau tahu apa?"
      "Apa dia?" soal Tinie kembali.
      "Aku ada doa kau."
      "Kau main-main eh!" balas Tinie,sambil menghentak helmetnya ke dadaku. Lembut je, tak terasa.
      "Dahlah, aku dah isikan borang pelepasan kau. Kau boleh terus pergi. AI kau tengah tunggu kat tingkat bawah."
      "Thank you banyak Tinie. Sayang sangat kat kau," tuturku membalas.
      Tinie hanya menjegilkan mata, menandakan masa untukku pergi sudahpun tiba.
      "Azrahel!" panggil Tinie lagi.
      "Ya," balasku yang sudahpun berjalan ke depan.
      "Hati-hati," tutur Tinie dengan wajah yang serius.
      Aku sekadar mengangguk, lalu meneruskan perjalanan ke tingkat bawah.
***
      Aku menggunakan lif utiliti, dengan mengendong sekali beg galasku. Di dalamnya tersimpan segala kelengkapan yang aku perlukan. Untuk menyelesaikan kerja dan memastikan aku selamat di luar sana.
      Kereta perlu aku tinggalkan di belakang. Tak ada gunanya menggunakan kereta terbang di medan perang. Hanya menjadi sasaran semata-mata.
      Tingkat paling bawah Terminal Sempadan menempatkan ruang pemeriksaan, ruang kastam dan juga markas tentera.
      Ruangnya sangat luas, dihiasi dengan tiang-tiang besi sebesar pemeluk. Nak meneroka semua sehari pun tak cukup.
      Hari ini ianya kosong, memudahkan kerja aku. Aku lihat jam sudahpun menunjukkan pukul 7. Menandakan malam hampir tiba.
      Dan ia waktu yang sesuai bagi aku, dalam mencari dan menjejaki mayat dalam timbunan beribu lagi bangkai di medan perang.
      Sebaik sahaja tiba di kaunter pemeriksaan, aku diimbas keseluruhannya. Dari apa yang aku pakai, apa yang aku bawa, dan apa yang aku simpan dalam Q-bit. Semuanya diperiksa dengan teliti.
      "Azrahel bin Malik" panggil VI kastam, sebagai satu prosedur pelepasan.
      "Ya, saya. Azrahel bin Malik. Nombor warga 321587."
      "Anda diberi kebenaran untuk keluar dari sempadan Aglican, Bandar Kersani, melalui Terminal Sempadan Selatan. Kebenaran ini diberikan oleh Pengarah Imigresen untuk tempoh 2 hari sahaja. Lebih dari itu, tindakan undang-undang mungkin akan dikenakan,dan tuntutan insurans anda tidak akan dilayan" jelas VI Kastam
      "Saya dengar dan saya terima" balasku.
      "Baiklah, anda boleh terus ke depan. Ada pakej untuk anda dari En Raymond Goh" tutur VI Kastam lagi.	
      "Terima kasih," tuturku, lalu bergegas keluar. Aku mengimbas Q-bit pada kaunter, memuat turun pakej dari Raymond lalu terus melangkah keluar ke medan kubur.
     

     
     
     
     
     
     
     
     


Bab 4: Bedilan Kubur
      
      Medan Kubur di sempadan Kersani memang besar. Dan ianya bukanlah tanah kontang seperti yang disangkakan  yang lain.
      Ia merupakan bandar terbiar, yang ditinggalkan kerana perang. Jalan-jalan yang dulunya bertar kini berdebu, diapit oleh bangunan-bangunan tinggi yang berlubang, dibedil bom dan meriam.
      Aku memulakan langkah, menelusuri bandar berhantu ini. Yang dulunya merupakan sebahagian dari Kersani.
      Dah lebih 50 tahun ia ditinggalkan. Sampai dah naik bersawang dan berdebu. Dari kejauhan kedengaran bunyi bedilan, yang tak berhenti-henti datang dari pihak lawan.
      Aku memasuki salah satu dari bangunan kosong itu. Yang sudah menjadi tempat biasa aku berteduh sekejap. Setelah sampai ke tingkat atas, aku menoleh ke kiri dan kanan, memastikan aku memang bersendirian.
      Setelah pasti, aku meletakkan beg galas ke bawah. Mengeluarkan segala perkakasan yang aku perlukan.
      Senjata aku ada dua. Satu pistol, LELA PT-135. Ada mod tembakan pantas, jadi sesuai untuk pertempuran jarak dekat. Ia tidak menggunakan peluru, hanya memerlukan gel penyejuk, jadi secara teknikalnya ia boleh ditembak tanpa had.
      Aku selitkan pistol itu di tali pinggangku.
      Satu lagi raifal, VINDICATOR CRS-13. Ia merupakan raifal magnet, dengan kelonsong .750. Sesuai untuk tembakan jarak jauh. Lebih-lebih lagi untuk dron musuh yang sentiasa di atas awan.
      Aku sangkutkan raifal itu di bahu aku.
      Aku ada dua bom perisai. Satu bom perisai cukup untuk menahan bedilan artileri selama 5 minit. Cukup untukku mengemudi medan kubur.
      Aku sangkutkan bom perisai itu di jaketku.
      Dan aku juga ada dron, penting untukku bagi mengawasi kawasan sekitar dari atas,memberi amaran sekiranya ada musuh menghampiri.
      Aku letakkan dron itu di sebelah.
      Akhir sekali aku membuka sepenuhnya zip beg galasku, yang boleh ditukar menjadi jaket kalis peluru. Aku sarungkan di badan, dan meletakkan semua perkakasan yang aku perlukan pada jaket yang aku pakai.
      Setelah selesai, aku memakai Q-Lens, sambil menghidupkan AI Noor yang disewakan Raymond.
      Muncul di depan aku, seorang wanita berkebaya merah, dalam lensa yang sedang aku pakai.
      Wajahnya manis, berseri. Rambutnya hitam, panjang mengurai. Dan senyumannya lebar, dengan bibir yang menggoda.
      "Assalamualaikum Abg Azrahel, Noor ni. Ada apa-apa yang saya boleh bantu bang?" Soal Noor, tersenyum sambil melenggok-lenggokkan badan.
      Aku menggelengkan kepala. "Ni AI lorong gelap Raymond," monologku sendirian.
      "Noor, tolong jangan panggil aku 'abang'. Panggil Azrahel atau Tuan Azrahel. Kita ada kerja nak buat, jadi kalau boleh, let's make it professional."
      "Sekejap," tutur Noor.
      Aku mengangguk. Memberikannya masa untuk melakukan pengubahsuaian.
      "Baiklah Azrahel. Apa yang aku boleh bantu?" tutur Noor kembali. Mulutnya masih lagi menerbitkan senyuman, tapi rambutnya kini pendek. Bajunya bukan lagi kebaya, sebaliknya baju zirah dengan uniform tentera.
      "Cantik! Ok Noor, hidupkan perisian pengawasan. Pakai drone ni eh," tuturku, sambil menghidupkan dron tadi.
      "Ok. Dron SRIKANDI-DR44 boleh bertahan sehingga pukul 8 pagi esok, sebelum perlu di caj semula," balas Noor kembali
      Perlahan-lahan dron itu terbang, keluar melalui tingkap. Melakukan kerjanya di angkasa.
      "Ada apa lagi?" soal Noor. Gayanya seperti tidak sabar untuk mendapat tugasan baru.
      "Ok, cuba kau track mamat ni. Hidupkan pengesan biosignature," tuturku.
      "Hidup atau mati?" soal Noor kembali.
      Apa punya soalanlah AI aku ni. Setiap tentera yang bertugas di medan perang boleh dikesan melalui lifesignature dan juga biosignature.
      Lifesignature berdasarkan kepada degupan jantung, Biosignature berdasarkan kepada DNA. Kedua-duanya dikesan melalui baju zirah yang mereka pakai.
      "BIO signature Noor, BIO signature," balasku.
      "Sekejap," balas Noor kembali.
      Kalau dah mati, memang hanya boleh dikesan melalui biosignature sahaja. Kerana lifesignature si mati sudahpun lenyap.
      "Siapa, Azrahel?"
      "Leftenan Victor Kohler."
      "Biosignature meletakkan Leftenan Victor di Sektor 13. Kira-kira 5-kilometer dari sini,"
      "Ok, letakkan kat skrin,"
      Noor patuh pada arahanku, dan meletakkan peta kedudukan Victor di depan, bersama dengan program pengawasan dron.
      "Ok, semua dah sedia, masa untuk bergerak," monologku sendirian.
      "Mari Noor," tuturku, mengajak. Kakiku berlari-lari anak menuju ke destinasi.
      "Malam-malam macam ni memang best dapat jogging"
***
      Peluh dah membasahi seluruh tubuhku. Tapi langkahku masih lagi laju. Aku mengemudi bumbung bangunan, kerana di sinilah bagiku ruang yang paling selamat
      Dari kejauhan bunyi bedilan perang semakin kuat, dan peta hologram pun menujukkan destinasi ku semakin hampir.
      "Lagi 800-meter Azrahel. Go! Go! Go!" tutur Noor lantas menghentikan langkahku.
      "Kita bukan tengah maraton Noor" balasku, sambil mengelap peluh di dahi.
      "Owh, aku hanya memberi semangat. Part of job description," tutur Noor lagi.
      Aku sekadar menggeleng.
      "Dahlah, Noor. Jejak dron yang ada di sekitar kita. Tak silap tadi aku nampak satu tengah berkeliaran."
      "Betul, kalau ikut pada dron pengawasan, ada lebih kurang 5 dron musuh sedang berkeliaran. Tapi setakat ni kehadiran kau, belum dapat dikesan," balas Noor.
      "Cantik!" tuturku, lalu terus menghampiri pinggir bangunan. Aku menunduk dan memfokuskan Q-lens aku pada sasaran.
      "Nampak macam dalam bangunan," tuturku.
      "Ya, badan Victor ada dalam bangunan merah tu. Lebih kurang 700-meter dari tempat kita sekarang," tutur Noor pula.
      Aku memerhati dengan lebih dekat. Meletakkan zum pada paras tertinggi. Aku tukar mod kepada hitam putih, untuk memastikan pemerhatianku lebih jelas.
      Barulah aku nampak sekujur tubuh yang sedang berbaring, menunggu untuk diambil.
      "Alright, sasaran dah jumpa. First, kita kena clearkan dulu dron tu semua," tuturku pada Noor.
      Tiba-tiba, dari kejauhan, aku nampak cahaya putih yang terang benderang, menjadikan malam yang gelap seperti siang di tengah hari.
      "Artileri!!" jerit Noor. Tanpa Noor umumkan pun, aku dah tahu. Aku berlari sepantas kilat menuruni tangga, membawa diriku berlindung dalam bangunan.
      Mujurlah aku sempat, kerana bedilan itu terlalu kuat, sehingga aku tersungkur. Cepat-cepat aku berlindung di balik dinding, sambil aku memerhati melalui tingkap, keadaan di luar.
      Segala tempat yang aku lihat tadi kini sedang dibedil kuat. Setiap bedilan bergema, menggegarkan lantai yang sedang ku pijak.
      Bedilan demi bedilan menghentam Jurang Avernus, yang dalamnya seperti kawah meteor. Jurang yang pernah menjadi saksi serangan nuklear.
      "Kenapa dia orang attack kat sini? Sensor saya tak detect apa-apa pun kat sini. Tak ada orang pun," soal Noor.
      "Show of power. Bedilan macam ni tak makan banyak tenaga pun, tapi impak dia kuat,dan menggerunkan. Jadi secara automatik, moral musuh boleh jatuh,"
      "Jadi kau pun tengah rasa takut ke? soal Noor lagi.
      "Ya," balasku pendek, sambil membidik raifalku ke arah sasaran. Inilah masa yang sesuai untuk menghapuskan semua dron yang ada.
      "Noor, tolong estimate bila next artilery akan sampai. Tengok pada keadaan kawah dan juga taburan serangan," tuturku memberi arahan.
      Noor mengangguk dan mula melakukan analisa. Aku pula membidik sasaran, dan menjatuhkan satu demi satu dron musuh di angkasa.
      "15 minit Azrahel, aku estimate setiap bedilan berlaku dalam selang masa 15 minit, dan berterusan antara 3 ke 5 minit." tutur Noor, di balik bunyi bedilan yang semakin perlahan.
      "Ok, kalau macam tu kita kena berlari," tuturku setelah menembak jatuh dron yang terakhir. Aku sangkutkan kembali raifal di bahu, dan bersedia untuk berlari.
      Sebaik sahaja keadaan menjadi senyap sunyi, aku membuka langkah seribu, membawa diriku ke arah mayat yang sedang menunggu.
***
      
      Jantungku berdegup kencang. Larianku tidak sekata, tapi perlu ku teruskan juga.Aku kini berada di kawasan lapang. Tiada apa-apa di kiri dan kanan, hanya tanah kawah yang baru sebentar tadi dibedil meriam.
      Bangunan merah itu kini sudah pun berada di depan. Tak jauh lagi.
      "Artileri!!!!" jerit Noor, membingitkan telingaku. Tapi kali ini, aku bersedia. Aku campakkan bom perisai di bawah, dan berlindung di balik perisai tenaga yang terhasil.
      Bedilan demi bedilan menghentam kiri dan kananku. Aku berlindung tenang, menanti masa bedilan itu nerakhir.
      1 minit, 2 minit, 3 minit... 
      Setiap hentaman yang mengenai kubah perisaiku, membuatkan jantungku terasa bagai nak jatuh.
      "Sekejap je lagi, any minute now," tutur Noor memberikan semangat. Dan betullah seperti kata Noor, tak lama selepas itu bedilan itu berhenti.
      Aku mematikan bom perisai yang sudah tidak berguna dan menolaknya ke tepi. Aku berlari-lari anak menuju ke bangunan merah itu.
      Dari jauh lagi aku dah nampak. Sekujur tubuh tak lagi bernyawa, menantikan kehadiranku. Mayat yang sudah lama menanti untuk bertemu keluarganya.
      Aku menundukkan badan sebaik sahaja sampai di tepi mayat Victor. Aku memegang tangan Victor, dan mengikat tag tali yang dilengkapi dengan RFID. Dengan ini mayat Victor tak akan terpisah dariku.
      Sementara itu aku mengeluarkan kelengkapan lain; pengikat dan juga beg mayat. Untuk memudahkan aku membawa mayat Victor keluar.
      Dalam ketika aku sibuk, tubuh di depanku tiba-tiba sahaja bergerak. Matanya menjegil memandangku, membuatkan aku kaku.
      Tangan kanannya yang masih memegang pistol digerakkan, dan serentak dengan itu tembakan dilepaskan.
      Tepat mengenai tubuhku.
      
      
      
      
      
      
      
      
      
      
      




Bab 5: Mayat Hidup
      
      Di apartmen atas awan, di waktu malam yang makin gelap, kelihatan Regina sedang nyenyak tidur. Katilnya yang luas itu kelihatan ada ruang yang kosong, seperti ada sesuatu yang kehilangan.
      Di tangan Regina kelihatan sekeping foto digenggam erat. Hampir keronyok dibuatnya. Matanya juga kelihatan sembab, mungkin kerana selalu mengalirkan air mata.
      Suasana malam yang tenang itu berakhir bila bunyi deringan telefon bergema memecah kesunyian. Regina yang terkejut, bingkas bangun mendapatkan Q-bitnya. Terjatuh gambar Victor di atas lantai.
       "Dia masih hidup!!!!" Bergema suara Azrahel keluar dari Q-bit Regina.
       "Huh??!!!" tutur Regina, yang masih lagi mamai, dikejutkan dari tidur sebegitu rupa.
       "Lelaki kau! Dia masih hidup!!" balas Azrahel lagi.
       "Tak...tak mungkin," balas Regina.
       "Tak mungkin bendanya, aku nampak depan mata aku," balas Azrahel.
       "Mustahil," tutur Regina lagi.
       "Laki kau tembak aku, kau tahu tak?"
       "Encik Azrahel, ada apa telefon malam-malam buta ni?" soal Regina, hampir hilang sabar.
       "Aku nak payment lebih," balas Azrahel.
       "Tak b	oleh. Kita dah ada agreement, 10 juta," balas Regina.
       "Kalau aku dapat bawak balik laki kau hidup-hidup?" soal Azrahel lagi.
       "Heh...mustahil," balas Regina sambil tersenyum sinis.
       "Aku cakap betul ni. Kalau aku dapat bawak balik laki kau hidup-hidup, berapa banyak kau nak bagi aku?" soal Azrahel lagi.
       "Kalau betullah apa yang kau cakap, kau boleh bawak balik husband aku alive and well, aku akan gandakan jadi 20 juta, setuju?" jelas Regina
      "Setuju," balas Azrahel, lalu terus menamatkan panggilan.
      Regina mengeluh panjang. Dah jumpa penjejak kubur, kepala dia pula tak betul. Pun begitu, Regina perlu bersedia. Duit kena ada, seperti yang dijanjikan.
      Regina bergegas ke hujung bilik. Di situ, di tengah-tengah dinding terletak satu lukisan yang besar, memaparkan St John yang sedang disalib.
      Regina meraba di belakang bingkai lukisan tersebut, dan selepas menekan butang yang dicari, lukisan itu bergerak, mendedahkan peti besi keselamatan di belakangnya.
      Regina membuka peti besi tersebut, dan terserlahlah isinya. Beberapa jongkong emas, permata dan juga beberapa bon yang bernilai berbillion kredit.
      "Setakat 20 juta kredit apalah sangat," tutur Regina berseorangan, sambil tersenyum.
***
      Selepas menamatkan panggilan, aku bersandar di dinding. Bibirku diketap, menahan diriku dari menjerit.
      Sebelah tanganku memegang luka. Luka yang baru sahaja ditembus peluru gred militari. Bukan setakat menembus, tapi merembeskan asid yang memakan tulang serta daging.
      Tangan kiri ku pulak cuba mencari kit keselamatan kecil yang biasa aku bawa. Kerana hanya menggunakan sebelah tangan, kit itu terjatuh dari jaketku, berterabur isinya.
      "Sial!" jeritku.
      Aku mengambil satu gel NIRVANA, aku koyakkan hujungnya, dan aku picit isinya di atas lukaku.
      "Argh!!!" Bergema jeritanku memenuhi ruang medan perang,
      "Azrahel?" tutur Noor lembut. Wajahnya penuh dengan kerisauan.
      "Kejap Noor, aku tengah sakit ni," balasku, sambil menarik nafas yang panjang. Aku picit lagi gel itu, yang sepatutnya berfungsi sebagai penutup luka. Sakitknya bukan main kepalang.
      "Kau jangan lepaskan mamat tu! Sial! Arghhhhhh!!" jeritku lagi.
      "Victor masih ada berdekatan. Lebih kurang 500-meter dari kita," balas Noor.
      "Dia tengah buat apa?"
      "Tak tahu. Hanya berlari ke sana sini."
      "Hantar dron track dia. Track sekali pakai lifesignature," tuturku memberi arahan.
      Darah dah berhenti, sakit semakin surut. Aku mengambil kain kasa dan mula membalut luka. Janji 20 juta itu memberikan aku semangat untuk meneruskan.
      "Lead the way Noor,aku nak setelkan semua ni secepat mungkin,"
      "Alamak..." tutur Noor, tiba-tiba.
      "Kenapa?" soalku kembali.
      "Dia dah masuk kawasan musuh"
      Aku mengeluh panjang. "20 juta, 20 juta," zikirku, harapnya dapatlah melegakan hati yang sedang panas membara.
***
      Aku berlari-lari anak, sambil mengetap bibir menahan sakit. Aku menundukkan badan, memastikan diriku tak dapat dilihat dan dikesan
      Q-lens dan Noor masing-masing sedang menjejak Victor, yang entah kenapa boleh hidup semula.
       "Kau ada idea tak kenapa dia boleh hidup balik?"  soalku, sambil berbaring di balik tembok.
      Di depan, aku lihat Victor sedang berlari pantas, tanpa mempedulikan peluru yang bersimpang siur melepasi kepalanya.
      "Tak pasti. Ada banyak kemungkinan, lebih kurang 14 semuanya. Tapi semuanya highly unlikely," balas Noor.
      "Ke dia memang tak mati?" soalku kembali, sambil aku mencari masa selamat untukku bergerak.
      Memburu Victor membawa aku dari medan kubur ke medan tempur. Memang ketika ini pertempuran sengit sedang berlaku antara tentera Aglican dan juga Virsago.
      Masing-masing tembak menembak, memuntahkan peluru. Entah kenapa, masing-masing pun rasanya dah tak tahu.
      Yang mereka tahu, di depan mereka itu musuh. Dan kalau tak ditembak, mereka yang akan ditembak.
      Ditengah-tengahnya pula, aku. Si Penjejak Kubur yang perlu menguruskan mayat mereka kelak, jika diizinkan.
      "Tak. Aku baru saja tengok log. Memang lifesignature dia baru je muncul balik," balas Noor sambil aku berlari menuju ke hujung koridor. Tempat yang ku sangkakan selamat untukku berlindung.
      Hampir-hampir sahaja ada peluru sesat mengenai kepalaku. Memang betullah peluru ini tak mengenal kawan atau lawan.
      Aku melajukan langkah, cuba untuk berlindung pula di dalam bangunan di depan. Victor sudah jauh meninggalkan aku.
      Sebaik sahaja aku melangkah ke dalam bangunan, aku menoleh ke kanan. Jika betullah perkiraan Noor tadi,sepatutnya ada seorang tentera Virsago berlindung dalam bangunan ni.
      Dan betullah seperti dijangka, seorang tentera terus menerpa di balik dinding, dan menjerit ke arahku.
      "Siapa kau?!"
      Tanpa perlu menjawab, aku berlari pantas merapatkan jurang. Belum sempat yang di depan aku melepaskan tembakan, aku dah pun menghunus sebilah pisau tepat ke perutnya.
      Kecundang musuhku. Aku lantas mengambil pistol yang terjatuh dari tangannya. Pistol REVAN 330, yang datang dengan mod pegun. Penting untukku, agar dapat membawa pulang Victor hidup-hidup.
      "Jauh lagi?" soalku.
      "Tak, dekat dah. Dia dah berhenti. Dalam 100 m lagi, dalam bilik sebelah," tutur Noor.
      Aku mengangguk. "Boleh setel cepat ni," monologku sendirian.
      Dengan perlahan, aku menghampiri pintu. Langkahku berhati-berhati, memastikan agar ia tidak menghasilkan bunyi.
      Q-lens mengatakan yang gerak Victor sudah berhenti. Aku membuka pintu, mengharapkan Victor sedang berehat, ataupun menunggu kehadiranku. Tapi lain pula jadinya.
      "Ada orang lain lah," tutur Noor.
      Aku diam. Aku nampak apa yang dituturkan Noor itu.
      Victor sedang terbaring ketakutan. Kelihatan sepucuk pistol diacukan di kepalanya. Diacukan oleh seorang gadis tinggi lampai. Memakai jaket merah, dengan kolar diangkat tinggi.
      Gadis itu menoleh memandangku. Jelas kelihatan mata gadis itu yang berwarna merah, bukan sahaja pada biji matanya, tapi pada seluruh isi matanya.
      "Owh, ada penjejak kubur," tuturnya, penuh ramah. Dengan senyuman yang cukup indah.
      "Maaf ye, ini bukan urusan kau," tuturnya lagi sambil melepaskan tembakan tepat ke kepala Victor.
      "Woi!!!!!"  
      Aku menjerit, berlari ke arah gadis misteri di depanku. Tapi gadis itu lebih pantas mengacukan pistolnya tepat ke kepalaku.
      "Bye," tuturnya lagi, sambil melepaskan tembakan.
      Sebelum tembakan itu mengenai kepalaku, soalan Raymond bermain kembali dalam kepala.
      "Apa yang akan kau buat kalau kau tak boleh mati ye?"
Bab 6: Koroner
      Bunyi penggera yang berdetik berulangkali membuatkan tidurku terganggu. Di balik bunyi penggera itu aku mendengar suara seseorang yang cukup lunak memanggilku.
      "Azrahel,Azrahel," panggil Noor, lembut.
      Aku bingkas bangun, dan melihat AI itu bersimpuh di sebelah. Dengan wajah yang penuh kerisauan. Aku mematikan bunyi penggera yang datang dari Q-bit. Penggera yang berbunyi itu menandakan tempoh 2 hari aku telahpun tamat.
      "Dah berapa lama aku pengsan?" soalku.
      "Total 40 jam, bermakna kau dah lebih 2 jam dari waktu yang dibenarkan imigresen,"  balas Noor. Aku mengurut-urut kepalaku. Pening dan sakit sedang berlegar-legar di atasnya. 
      "Apa yang dah jadi?" soalku pada Noor.
      "Perempuan tu tembak kau dengan peluru pegun. Jenis yang heavy pulak tu," balas Noor.
      "Kenapa kau tak sedarkan aku?
      "Aku pun kena, dia freeze aku dengan EMP. Aku terpaksa bersembunyi sekejap dalam mayaloka," balas Noor.
      "Siapa perempuan tu?" soalku dalam hati. Lagak dan gayanya nampak seperti seorang yang professional. Tapi wajahnya kelihatan muda, putih dan berseri, tak kena lansung dengan  kerjanya.
      Dan apa yang perempuan tu buat kat situ? Kenapa dia perlu bunuh Victor? Dan siapa yang nak bunuh orang yang dah mati?
      Ah, makin pening aku rasa. Memikirkan soalan yang bertimpa-timpa jatuh dalam kotak mindaku.
      Aku menoleh ke kiri dan kanan. Seolah-olah mencari sesuatu yang boleh menjelaskan apa yang dah berlaku.
      Jauh di satu sudut, kelihatan satu bungkusan yang memanjang. Terlentang dan diikat kemas.
      Aku cuba untuk bangun, dan menghampiri bungkusan itu. Hampir sahaja aku tersungkur, kerana rasa pening yang menguasai diri. Tapi aku gagahkan jua langkah.
      "Apa tu?" soalku kepada Noor.
      "Nampaknya mayat Victor," balas Noor
      "Huh?"
      "Ya. Nampaknya perempuan tu tinggalkan mayat Victor untuk kau," balas Noor lagi.
      Aku menghampiri bungkusan itu, yang jelas kelihatan seperti sekujur tubuh. Aku membuka zip,dan terlihat wajah Victor yang kaku, dengan mata yang terbeliak. Kesan tembakan di kepala Victor jelas kelihatan, tapi sudah dibersihkan.
      Aku menutup kembali zip tersebut. Memerhatikan pula kertas yang ditampal di atas beg mayat.
      "-Khas untuk kau Penjejak Kubur. Aku dah siapkan kerja kau- - XoXo-"
      "Tapi aku dah hilang 10 juta sebab kau," monologku sendirian.
      " Xoxo ni bukan hugs and kisses ke? Kau kenal ke perempuan tu?" soal Noor.
      Aku menggeleng, kurang pasti. "Ni lebih kepada sindiran," balasku.
      Kedengaran seseorang memanggilku melalui Q-bit. Aku menekan butang jawab.
      "Kau kat mana?" soal Tinie.
      "Aku pun tak pasti. Kat mana kita Noor?"
      "Seksyen 7, kita dah dekat dah dengan Terminal Sempadan," balas Noor.
      "Kau dah lebih tempoh masa,kau tahu tak ni?" soal Tinie lagi.
      "Tahu,aku kena serang tadi,"
      "Kena serang?" soal Tinie kembali.
      "Haah,nanti aku cerita. Jumpa kau kat terminal," balasku.
      "Ok. Baik kau cepat. Aku dah cover untuk kau, tapi kalau penyelia aku tahu kau lebih tempoh masa dibenarkan, silap-silap kau kena saman nanti," balas Noor lalu menamatkan panggilan.
      Aku mengangguk, dan bersetuju dengan Tinie. Aku perlu segera ke Terminal Sempadan.
***
      Dari jauh lagi aku dah nampak, ada sekumpulan orang sedang menungguku. Di sebelah kanan sekali Tinie, yang sedang menundukkan wajah, mungkin untuk menyembunyikan rasa bersalahnya.
      Di tengah kelihatan seorang lelaki gemuk berjambang, sedang mencekak pinggang yang masih ada. Wajahnya bengis, seperti hendak menerkam aku yang sedang menghampiri.
      Di sebelah kirinya pula kelihatan seorang wanita, memakai gaun putih pula kali ini, dengan rantai yang sama yang dipakainya tempoh hari.
      Regina sahaja yang menyambut kedatangannya dengan senyuman.
      "Encik Azrahel. Awak lambat, kami semua dah mula risau," tutur Regina.
      "Ada masalah sikit, tapi yang penting, kerja saya dah pun selesai," balasku, sambil meletakkan beg mayat itu ke bawah.
      "Encik Azrahel! Kita boleh buat proses identifikasi mayat di bilik koroner!" tutur lelaki gemuk itu, mencelah.
      "Dan tuan yelah?" soalku. Sengaja, walaupun aku dah tahu siapa di depanku.
      "Kapten Reed McCarthy. Saya ketua pengawal sempadan kat sini. Awak dah berada di luar sempadan lebih dari masa yang dibenarkan. Saya ada kuasa untuk...."
      "Kapten Reed...." Tiba-tiba sahaja Regina mencelah.
      "Ya,puan Regina," tutur Kapten Reed. Lembut betul lagaknya. Tadi garang macam singa, sekarang macam tikus.
      "Saya nak selesaikan urusan saya dengan En Azrahel secepat mungkin, boleh tak kita terus bergerak ke bilik koroner?" soal Regina.
      "Tapi saya,tapi...."
      "Benda-benda formaliti ni kita buat kemudianlah. Lagipun En Azrahel cedera tu," tutur Regina lagi.
      Kapten Reed memerhatikan sahaja aku. Matanya mungkin tertumpu pada luka di bahuku.
      "Baiklah, kita bergerak ke bilik koroner sekarang," arah Kapten Reed, pantas, meninggalkan mereka semua di belakang.
      
      "Terima kasih Pn Regina," tuturku, sambil menghulurkan tangan.
      Regina senyum, tidak menyahut tanganku, "Tak perlu berterima kasih, saya masih marah lagi dengan panggilan awak malam tu," tuturnya, lalu terus berlalu pergi.
      Aku menoleh pula memandang Tinie, tapi belum sempat aku berkata apa-apa, Tinie sudah menghentam helmetnya ke dadaku. Kali ini kerana luka yang ada di bahu, hentaman itu cukup menyakitkan.
      "Sakitlah bodoh," tuturku, sambil mencangkung, dan memegang dada.
      "Padan muka kau. Nasib baik aku tak kena buang kerja kau tahu tak? Kenapa kau lambat?" tutur Tinie, marah.
      "Aku kena serang. Dia pegunkan aku sampai pengsan. "
      "Dia? Siapa dia?"
      "Ada perempuan ni. Dia yang bunuh Victor," tuturku, sambil menunjukkan kepada Tinie beg mayat di depan.
      "Huh? Macam mana kau tahu perempuan tu yang bunuh Victor? " soal Tinie lagi
      "Dia tak mati, dia hidup lagi. Tapi perempuan tu yang bunuh dia," aku membalas, cuba menerangkan pada Tinie.
      "Lagi aku tak faham apa kau cakap. Eh dahlah, jumpa kau kat dalam," balas Tinie.
      "Tinie...," tuturku lembut.
      "Apa dia?"
      "Boleh tak kau tolong aku, panggilkan sesiapa tolong aku angkat mayat ni?" pintaku.
      "Dah tak ada, angkat sendiri," balas Tinie lalu terus berlalu pergi.
      Aku kecewa. Dahlah kena pukul, lepas tu kena marah pulak. Apalah nasib aku hari ini.
***
      Setiap Penjejak Kubur memang perlu membawa mayat yang mereka ambil kepada koroner. Koronerlah yang akan mengesahkan identiti mayat yang diambil kepada waris.
      Sebaik sahaja aku sampai ke bilik koroner, aku meletakkan mayat Victor di atas meja bedah. Kelihatan Regina, Kapten Reed dan juga Tinie sedang menunggu kami di balik dinding kaca.
      " Banyak job bulan ni," tegur Tok Hadi sebaik sahaja aku tiba. Tok Hadi memang dah biasa berurusan dengan aku.
      "Shh, waris kat belakang cermin," tuturku.
      "Aku belum bukak mike lagi," balas Tok Hadi.
      "Nakir!" panggil Tok Hadi
      "Ya,Tok Hadi. Assalamualaikum Azrahel"
       Satu lagi AI terpancar melalui hologram. AI ini memakai jubah dan kain pelikat, serta serban di atas kepala. Wajahnya bengis, dengan misai, seperti bapak-bapak lagaknya.
      "Kau dah sembahyang belum Azrahel?" soal Nakir kepadaku.
      "Tengok ni Tok Hadi, ada AI tanya aku dah sembahyang belum. Dia pun tak sembahyang," balasku, memprotes.
      "Aku tak wajib," balas Nakir kembali.
      "Tajam dan pedas," balas Tok Hadi memandangku. Aku tak mampu membalas.
      "Dah, Nakir. Buat analisa, dan tunjukkan pada skrin kaca tu,"
      "Baiklah," balas Nakir, lalu memulakan kerja.
      Tok Hadi pula membuka zip beg mayat, dan mengambil mikrofon di depannya.
      "Selamat pagi semua. Mengikut pada analisa, ini memang mayat Victor Kohler,umur 26 tahun. Punca kematian adalah tembakan di kepala,"
      "Implan yang ada pada mayat selari dengan nombor pendaftaran, begitu juga dengan sampel DNA. Saya perlukan pengesahan dari waris" sambung Tok Hadi.
      "Saya sahkan," balas Regina dari balik kaca.
      "Ok, terima kasih. Sila sahkan pembayaran untuk En Azrahel," tutur Tok Hadi lagi, membuatkan aku tersenyum.
      "En Azrahel boleh collect payment kat rumah saya malam ni," balas Regina.
      "Kalau saya nak sekarang, boleh?"
      "Saya tak bawak duit sebanyak tu. On person, saya ada limited transfer. Tapi saya boleh bagi sejuta sekarang, sebagai deposit. At least awak boleh tengok luka tu, setuju?" jelas Regina.
      "Setuju," balasku.
      Dan dengan itu, Regina dan yang lain beredar dari bilik kaca. Meninggalkan aku dan Tok Hadi sendirian.
      "Nampak bagus," tutur Tok Hadi. Aku mengangguk.
      "Kenapa dengan bahu kau tu? Soal Tok Hadi.
      "Tok Hadi boleh tolong saya tak?
      "Apa dia?"
      "Saya rasa ada yang tak kena dengan Victor ni. Dia boleh hidup balik, dan tembak saya," tuturku.
      "Mayat mana boleh hidup...."
      "Saya tahu,saya tahu. Tapi boleh tak Tok Hadi tengokkan implan Victor ni. Tengok ada kesan orang godam ke, ada gangguan signal ke," pintaku lagi, merayu.
      "Kalau ada orang godam implan pun,mana mayat tu boleh hidup balik," balas Tok Hadi kembali.
      "Tolong Tok Hadi,"
      "Anomali pada lifesignature menunjukkan yang Azharel bercakap benar," tutur Nakir,menyampuk.
      "Ha,betul tu," aku membalas.
      "Yelah,nanti aku tengokkan," balas Tok Hadi.




Bab 7: Merah Mata Hitam Mu
      Aku tersedar bila hujan rintik-rintik mengenai bumbung kereta. Cepat-cepat aku menghidupkan perisai, bagi melindungi kereta ku dari hakisan. 
      Aku kini sedang dalam perjalan pulang dari Terminal Sempadan. Melalui Kawasan Perindustrian Kersani yang luas terbentang. Penuh dengan kilang dan loji, merembeskan bahan kimia yang membentuk hujan yang kini sedang menghentam bumi.
      "Kedai Raqib,15 minit" tutur ViCar membuat pengumuman. Aku sekadar mengangguk. Masih malas untuk bangun, hatta untuk memandu kereta sekalipun.
      "Noor," tuturku lembut.
      "Ya," balas Noor, muncul di tempat duduk sebelahku. Kali ini dia memakai T-shirt hitam, dengan rambut diikat di belakang.
      "AI ada mimpi tak? soalku.
      "Tu soalan falsafah tu," balas Noor.
      "Kenapa pulak?"
      "Sebab kami tak tidur, jadi tak mungkin kami boleh bermimpi," jelas Noor.
      "Masa kau rehat, kau ke Mayaloka kan?"
      "Ya,betul. Tapi Mayaloka sekadar satu tempat di mana kami AI semua berkumpul. Tempat kami simpan memori, buat pengubahsuaian ataupun upgrade," jelas Noor lagi.
      "Samalah macam mimpi,"
      "Macam tak je," kata Noor lagi.
      "Orang tua-tua dulu cakap,masa kita tidur, roh kita akan keluar dari badan, dan dia akan merayau atas bumi. Saintis pulak cakap, masa kita tidur, tubuh badan kita akan berehat, dan otak kita akan proses segala maklumat yang kita dapat hari tu. Samalah macam yang korang buat kat Mayaloka," jelasku kembali.
      "Azrahel," panggil Noor lagi, bertambah lembut suaranya.
      "Kau nak kata kami ni, AI dengan roh, sama ke?" soal Noor kembali, minta kepastian.
      "Hmm, entahlah. Apa yang hidup, apa yang tak? Apa yang roh, apa yang sekadar baris kod yang boleh diprogramkan?"
      "Macam falsafah,"
      Aku sekadar tersenyum.
      "Ni semua sebab apa yang berlaku kat Victor ke?" soal Noor kembali. Bijak dan tepat soalannya.
      "Haah, dan aku perlukan jawapan,"
***
      Kereta ku menghampiri kedai Raqib, dan dengan perlahan memarkir pada ruang kosong di atasnya. Aku turun dan bergegas menuju ke dalam bangunan. Mengelak dari dilimpahi hujan asid.
      Kehadiran ku disambut oleh Atid, yang seperti sudah lama menunggu kepulanganku.
      "Selamat Pulang, Tuan Azrahel,"tutur Atid, membuatkan aku terkejut.
      "Kau jangan ucap selamat pulang kat dia Atid, nanti dia selesa sangat selalu nak lepak sini," tutur Raqib yang keluar dari dalam biliknya berkain pelekat.
      Aku kini di tingkat atas kedai Raqib. Tingkat yang menjadi seperti rumah Raqib.Tempat Raqib tidur dan beristirehat.
      Ianya apartmen dua bilik, lengkap dengan perabot.Tapi sempit dan kotor. Sesuailah untuk orang bujang macam dia.
      Aku memang dah biasa dalam rumah Raqib, jadi sampai-sampai je aku terus melabuhkan punggung di atas sofa.
      "Lama kau pergi. Kenapa teruk sangat aku tengok kau ni?" tutur Raqib, menegurku.
      "Ada benda jadilah."
      "Apa yang jadi?" soal Raqib kembali
      "Boleh tak, kau tengokkan dulu luka aku ni," aku membalas, sambil membuka baju dan menunjukkan luka peluru di bahu kananku.
      Raqib mengangguk dan masuk ke dalam bilik. Selepas itu dia keluar semula membawa kit pertolongan cemas dan juga sehelai tuala.
      "Ha, ceritalah, apa yang jadi?" pinta Raqib sekali lagi, sambil memerhatikan lukaku.
      Sambil aku mengetap bibir menahan sakit, aku   merceritakan kepada Raqib apa yang terjadi di Jurang Avernus. Dari saat Victor tiba-tiba sahaja menembak aku, sehinggalah dia ditembak di kepala oleh perempuan yang tak dikenali.
      "Kau percaya tak cerita aku ni?" soalku di akhir bicara.
      "Hm, entahlah. Mayat mana boleh...."
      "Hidup balik. Aku tahu, Tok Hadi pun cakap benda yang sama tadi," sambungku, mencelah.
      "Tapi itulah yang aku nampak Raqib. Sekejap eh," tuturku, teringat sesuatu.
      "Noor!" laungku memanggil AI yang mungkin boleh menjadi saksi menjelaskan semua ini.
      Noor terpancar sebagai hologram di depanku. Aku lihat Atid seperti terpana sebentar.
      "AI Raymond eh?" soal Raqib.
      Aku mengangguk. "Noor, tolong tunjukkan rakaman dari Q-lens, dari saat aku kena tembak."
      Noor mengangguk dan mula menunjukkan rakaman 3D apa yang berlaku. Raqib bingkas bangun, seperti matanya tertancap sesuatu.
      "Ini bukan mati ni, ni hidup ni," kata Raqib.
      "Itu yang aku cakap kat kau tadi,"
      "Kau pasti ke yang dia memang dah mati masa tu?" soal Raqib kembali.
      "Ya, aku pasti. Lagipun Noor dan Nakir pun cakap benda yang sama. Berdasarkan pada analisa lifesignature," balasku.
      "Nakir?" soal Raqib, inginkan penjelasan.
      "AI Tok Hadi," jelasku.
      Kali ini rakaman itu telah tiba ke saat aku berdepan dengan perempuan misteri.
      "Nampak macam tentera upahan," komen Raqib
      "Tentera upahan apa pakai smart-smart macam ni?"
      "Kau tak tahu eh, kadang-kadang korporat upah tentera upahan macam ni. Professional, yang ada retainer."
      "Owh." Belajar benda baru aku hari ni.
      "Kejap Noor, kau pause-kan kejap," arah Raqib. Di skrin hologram di depan, wanita itu kaku tidak bergerak. Tangannya memegang sesuatu.
      "Tu EMP tu," komen Raqib lagi.
      "Ya,betul. Tapi saya sempat lari ke Mayaloka, dan backup semua data," balas Noor.
      "Smart. Dia macam tak nak orang lain tahu pasal ni," kata Raqib lagi.
      "Maksud kau?"soalku
      "Yelah, dia lepaskan EMP, untuk wipeout semua data yang kau ada. Dia tak nak ada sebarang data wujud pun pasal mayat hidup ni. Nasib baik AI kau ada," jelas Raqib.
      "Tapi kenapa dia tak bunuh je aku? Aku kan nampak semua tu?"
      "Siapa nak percaya cakap kau?" soal Raqib kembali. Dia menutup peti kecemasannya, dan masuk semula ke dalam bilik.
      Aku bangun, memakai semula baju dan menghampiri hologram di depan. Aku memerhatikan perempuan itu dengan lebih teliti.
      Setakat ni yang aku tahu, perempuan ni merupakan seorang tentera upahan, dan mungkin sekali digajikan oleh korporat.
      "Aku nak carilah perempuan ni, kau tahu tak macam mana?" soalku, sebaik sahaja Raqib keluar dari biliknya.
      "Mata tu, warna merah. Susah nak jumpa implan mata warna merah ni" balas Raqib.
      "Mungkin contact lense?" soalku.
      "Tak mungkin. Noor,tolong fokuskan pada mata tu. Ok, kalau kau tengok betul-betul kat mata dia tu, merah tu terhasil dari skrin dalam implan. Biasa yang buat implan-implan dengan skrin berwarna macam ni, SAKA je,"jelas Raqib lagi.
      "Jadi kau boleh cariklah pemilik dia?" soalku lagi.
      "Atid!!" panggil Raqib, sambil tersenyum.
***
      ViCar kini membawaku memasuki ruang udara korporat. Di bawahnya terbentang luas beberapa blok bangunan tinggi, yang menempatkan kebanyakan kuarters eksekutif korporat.
      Tempatnya kemas dan cantik, dengan kebanyakan dinding berwarna putih. Seperti kubikel pejabat sahaja bentuknya. Lansung tak ada sebarang lampu neon mahupun hologram di sini.
      Kereta ku kini menghampiri blok yang paling hujung. Yang terletak bersebelahan dengan Menara PERMATA.
      Selepas memarkir kereta, aku terus turun ke tingkat-4, sepertimana yang diberitahu oleh Raqib dan Atid.
      Kedatanganku disambut oleh ruang legar yang besar. Yang menempatkan 4-unit apartmen. Aku menghampiri unit 404 dan meminta Noor melakukan sedikit godaman.
      Aku memasuki ruang apartmen yang kosong. Kalau tak kerana cahaya matahari yang suram dari luar, apartmen ini pasti kelihatan gelap gelita.
      Dengan sedikit cahaya yang ada ini, aku mengemudi ruang apartmen yang seperti sudah lama ditinggalkan. Apartmen yang sepatutnya menjadi milik perempuan bermata merah itu.
      Dalam aku tengah fokus mencari, lansung aku tak menyedari, yang kelakuan aku sedang diperhatikan.












Bab 8: Samseng
      Jam sudahpun menunjukkan hampir 6 petang. Malam ni sepatutnya aku berada di rumah Regina,untuk mengutip duit bayaran. Upah untukku membawa pulang mayat suaminya.
      Tapi aku masih lagi di sini. Di kawasan kejiranan  korporat ini. Menyelongkar isi rumah perempuan misteri yang membuatkan aku pening kepala.
      Aku buat semua ni bagi memahami apa yang sebenarnya berlaku pada Victor. Yang mati, hidup semula, kemudian mati sekali lagi.
      Klu yang ada, hanyalah implan kornea merah yang dimiliki perempuan misteri itu. Dan dengan bantuan Atid aku akhirnya tiba di apartmen ini.
      Apartmen mewah, 2 bilik. Dengan ruang legar yang luas, diapit dengan tingkap  yang sepatutnya memaparkan panorama indah Taman Tasik Chaldea. Tapi disebabkan Taman Chaldea kini sudahpun dicemari dengan sampah sarap dan lukisan grafiti, maka tingkap ini kini hanyalah sebuah skrin yang memaparkan gambar pemandangan maya.
      Aku melihat ke kiri dan kanan, cuba untuk mencari sebarang petunjuk yang boleh membantuku. Tapi tak ada apa-apa pun di sini.
      Yang ada hanyalah perabot, tapi tak ada tanda-tanda yang ianya pernah digunakan. Mahupun tanda-tanda yang tempat ini pernah diduduki.
      Tapi, di satu sudut, aku ternampak sesuatu yang berkilau. Mungkin itulah petunjuk yang aku cari.
      Bila aku menghampiri, apa yang aku nampak hanya menambahkan kekusutan di kepala.
      Ia adalah sekalung rantai,dengan loket di tengah. Ia tak nampak macam dibuat dari emas atau perak. Nampak macam dibikin dari bahan terbuang.
      Yang menambahkan kekusutan kepala, aku macam pernah nampak rantai tu.
      Aku mengangkat rantai itu,dan mula membelek. Aku lihat di belakang loket itu terukir dua huruf. A+J. Barangkali ukiran itu adalah nama pemiliknya.
      Dalam sekelip mata aku terdengar bunyi derap tapak kaki. Seperti ada orang sedang berlari menghampiri. Tapi aku telahpun bersedia untuk menghadapinya.
      Aku ambil pasu bunga kaca di depanku. Aku berpusing dan menghentam pasu itu. Sangkaku kenalah di kepala . Tapi tak, lelaki di belakangku menahan cebisan pasu yang berkecai tadi dengan lengannya.
      Terkoyak kulit lelaki itu,terlihat isi besinya.
      "Implan?" soalku. Walaupun tahu yang lelaki itu tidak akan menjawab.
      Sebaliknya, sambil tersenyum, lelaki itu menggunakan tangan besinya, menumbuk tepat ke perutku.
      Aku tercampak jauh, sehingga retak dinding kaca di belakang.
      "Argh! Sial kau!
      Belum sempat aku berbuat apa, seorang lagi datang dari sebelah. Cuba untuk menumbukku. Aku mengelak dengan menunduk, kemudian merempuh dengan tubuhku, sehingga kami berdua jatuh tersungkur.
      Sakit di perutku masih lagi belum hilang, bila lelaki dengan tangan besi itu menarikku dan mencampakkan aku ke belakang.
      Lelaki tangan besi itu dan kawannya datang menghampiri aku yang sedang mengerang kesakitan.
      "Mana J?" soal lelaki tangan besi.
      "Huh? Siapa?" soalku. Dan serentak dengan itu satu tendangan hinggap di dadaku.
      Ya Allah seorang tangan besi, seorang lagi kaki besi.
      "Kau jawab soalan aku betul-betul, mana J?"
      "Manalah aku tahu celaka!!" jeritku, mengerang kesakitan. Tapi tangan aku sudah bersedia, mengenggam Lela dengan erat.
      Hampir sahaja Lela terlepas, bila satu lagi tendangan hinggap di kepalaku. Bergegar rasanya, sampai ke otak.
      "Mana J?!" laung lelaki berkaki besi.
      "J mana pulak ni???!!!!" jeritku sekali lagi. Aku dah tak tahan. Sebaik sahaja mereka leka, aku memanggil Noor untuk membantu.
      "Nooor!!" 
      Dan Noor keluar dalam pancaran hologram yang sangat terang. Menyilaukan mata sesiapa sahaja yang melihat. Aku mengambil kesempatan itu untuk membidik Lela pada sasaran.
      "Bang!" "Bang!"
      Yang si kaki besi aku tembak di bahu,yang si tangan besi aku tembak di kaki. Tersungkur mereka berdua. Aku bingkas bangun,dan mengacu Lela ke kepala si tangan besi.
      "Tadi kau tanya aku mana J kan?" Sekarang kau jawab pulak soalan aku, siapa J?"
      Masing-masing diam, tidak bersuara. 
      " Jawab!!!" gertakku sekali lagi.
      "Kami tak kenal," jawab si tangan besi.
      "Dah tu, kamu ingat aku kenal ke J tu siapa?"
      "Kami tak tahu nama penuh dia. Dia pinjam duit kami, 10 juta kredit. Katanya nak bayar semalam, dan dia bagi alamat rumah ni. Tapi dah sehari suntuk kami tunggu, lansung tak nampak pun kelibat dia," jelas Si Kaki Besi pulak.
      "Lelaki atau perempuan?"
      "Perempuan," balas mereka serentak.
      "Bila dia pinjam duit kau?"
      "2 hari lepas," balas mereka lagi.
      Aduh, pandai betul perempuan ni. Perempuan misteri yang dipanggil sebagai J. Memasang perangkap agar identiti dia tak diketahui.
      "Aku tak tahu pasal hutang kau ke, pasal J ke. Aku tak tahu apa-apa. Dan aku tak nak terlibat dalam semua ni. Kau faham tak?" tuturku, sambil menonyoh kepalanya dengan pistol.
      Si Kaki dan Si Tangan Besi kedua-duanya mengangguk. Nampaknya pistol merupakan cikgu yang baik.
      Aku berpuas hati dengan jawapan mereka, lalu terus melangkah menuju ke pintu apartmen.
      "Satu lagi soalan," tuturku,sambil menoleh.
      "Mata perempuan ni, merah ke?"
      Mereka berdua mengangguk, "Ya, merah,"
      "Sialan punya perempuan," tuturku lalu terus berlalu pergi.
***
	Aku berjalan termengah-mengah menghampiri kereta. Luka di bahuku terbuka semula, menerbitkan sakit yang cukup perit. Membuatkan aku hampir ingin menjerit.
	Kini di fikiranku ada dua pilihan. Mungkin aku boleh menahan sakit dan terus bergerak ke rumah Regina. Mengumpul duit upahku darinya.
	Ataupun sebaiknya aku pulang dulu ke rumah. Membalut kembali luka dan berehat sekurang-kurangnya semalam bagi menghilangkan rasa sakit yang bagai menjerut nyawa.
	Kedua-duanya merupakan pilihan yang sukar buatku. Duit sama penting seperti nyawa, dan aku kalau boleh tak mahu kehilangan keduanya.
	Tapi, dengan langkah yang semakin perlahan, aku tak yakin aku boleh tiba kat mana-mana pun destinasi. Aku berbaring di sisi ViCar. Bersandar sambil melabuhkan punggung di atas lantai yang kotor. Bahuku terlalu sakit untuk mengambil kira soal kebersihan.
	Aku menekan butang pada Q-bit. Memastikan panggilan disambung pada orang yang aku kehendaki.
	Selepas beberapa saat, suara Raymond kedengaran melalui speaker Q-bit, menawarkan sedikit kelegaan. "Hello, Azrahel?"
	"Raymond, kau boleh tolong ambil aku tak?" pintaku, cemas. Mataku sudah semakin kelam. Aku rasa aku menghampiri pitam.
	"Ambil kau? Kenapa?" soalnya kembali.
	"Aku cedera. Tolong bro, ambil aku. Kat Gading Jaya, nanti aku hantar lokasi," tuturku, semakin lama, semakin perlahan suaraku.
	"Kau bayar aku tak?" soal Raymond.
	Ah sial kawanku yang seorang ini. Belum ada hidup abadi pun, empati sudahpun tiada dalam diri.
	"Ya, aku bayar, aku bayar. Cepatlah!" balasku, meminta Raymond agar bergegas.
	Serta merta panggilan dimatikan, dan aku terus terlentang di atas lantai. Tanganku sudah tidak lagi menekan pada luka yang sudahpun berdarah kembali. Aku biarkan sahaja darahku membasahi lantai. 
	Kini, aku hanya boleh menanti.










Bab 9: Cekap dan Amanah
	Bunyi siren bergema merentas ruang angkasa Kersani. Dua buah kereta terbang berwarna biru membawa bunyi itu, bagai mengumumkan kehadirannya kepada seluruh penduduk Kersani. Di dalamnya, kelihatan beberapa orang anggota beruniform menaikinya. Masing-masing dengan muka ketat, memandangkan mereka perlu berkerja di awal pagi.
	"ViCar, berapa jauh lagi kita dari lokasi?" tutur Nair yang mengetuai rombongan pagi ini.
	"ETA 2 minit tuan," balas ViCar. Serentak itu dia terus meluncur lebih laju, kerana faham maksud tersirat yang disampaikan Nair. Kalau mengikut pada prosedur yang ditetapkan, setiap anggota polis perlu sampai dalam 5 minit sebaik sahaja panggilan kecemasan. Dan sekarang, 4 minit sudahpun berlalu.
	Nair tersenyum, bila ViCar sendiri faham apa yang disampaikan. Yang lain yang ada dalam kereta semua hanya menggelengkan kepala. Masing-masing sudah masak dengan perangai Leftenan Nair yang terlalu mengikut buku.
	"Bersedia semua. Zakir, nanti kau set-up sempadan. Pastikan tak ada orang awam masuk dalam lokasi kejadian. Chew, aku nak  kau periksa bilik tu dulu. Kalau betullah memang ada kematian, aku nak kau setup crime scene. Guide sekali orang crime lab. Yang lain semua, bantu Zakir dan Chew. Faham?"  
	"Faham Tuan!" balas semua orang-orangnya.
	"ETA 10 saat," umum ViCar.
	"Sedia semua!" arah Nair lagi.
	ViCar kini berhenti betul-betul di depan Menara Cenderwasih. Bentuknya yang mengerbang seperti kepak itu nampak ikonik dan megah bila dilihat. Lebih-lebih lagi bila memikirkan yang di dalamnya itu, terkandung apartmen-apartment mewah golongan kayangan.
	ViCar turun perlahan-lahan, mendarat di kawasan astaka Menara Cenderwasih. Kelihatan di depan pintu menara, beberapa orang pengawal sudahpun berkumpul, dikelilingi orang awam dan juga wartawan.
	Tapi satu kelibat yang ada di situ menarik perhatiannya.
	"Eh, itu bukan Leftenan Faizal ke?" tutur Chew
	"Sialanlah. Macam mana mamat ni ada kat sini?" getus hati Nair sendirian.
	Nair terus keluar dari keretanya, pantas menghampiri Faizal yang tersenyum menantikan kehadiran mereka. Orang bawahan Nair semua yang tahu apa yang bakal berlaku terus ke posisi masing-masing, menjalankan tugas yang diberikan tadi. 
	"Bukan hari ni off-day kau ke?" tutur Nair dengan wajah yang masam mencuka.
	"Kebetulan aku ada kat sini. Jadi aku nak bantulah, mana yang boleh," balas Faizal kembali
	Nair mendengus. Dia tahu apa sebenarnya apa tujuan Faizal ada di sini. Ini kes berprofil tinggi. Dan kehadiran Faizal pasti akan menaikkan namanya di kalangan pegawai tinggi. 
	"Macam mana kau boleh tahu pasal kes ni?" soal Nair lagi.
	"Aku ada informant aku," tutur Faizal, sambil tersenyum.
	"Informant atau perasuah?" 
	Senyuman di wajah Faizal terus hilang. Tajam kata-kata Nair itu. Nair sedar, yang barangkali dia sudah terlepas kata terus menunddukan wajah.
	"Kau tak payah nak berlagak baik Nair. Tengoklah sekeliling kau, semuanya sama. Lembu, kalau dah terpalit dalam lumpur, akan keluar sama kotor je," balas Faizal dengan wajah yang berang.
	"Aku tak akan buat benda tu semua. Aku ada etika!" 
	"Ah, suka hati kaulah! Kau nak aku tolong tak ni?" soal Faizal kembali.
	"Kau buatlah apa yang kau nak," balas Nair.
	Faizal mengangguk. "Kalau macam tu, aku pergi interview saksi," balas Faizal lalu terus beredar, menghampiri pengawal Menara Cenderawasih.
	Nair juga begitu. Tapi langkahnya lebih pantas, melepasi Faizal. Tag RFID pada lencana Polisnya membolehkan Nair berjalan melepasi sempadan laser yang baru sahaja dipasang Zakir. Nair terus naik ke atas. Ke tingkat 85, di mana Chew sedang menantikan arahan seterusnya dari Nair.
	"Kau dah panggil Crime Lab?" soal Nair pada Chew, yang sedang menunggu di depan lif. Chew hanya mengangguk, dan membawa Nair ke apartmen mangsa yang terletak di hujung koridor.
	"Ni identiti mangsa," tutur Chew sambil memancarkan hologram di depan Nair. Mata Nair terpaku pada kecantikan perempuan di hologram itu. Dengan permata putih yang tersemat indah di lehernya.
      "Dari sekali imbas, nampak macam mangsa mati kerana blunt force trauma di kepala. Tak ada sebarang tanda-tanda rumah diceroboh," tutur Chew lagi.
      "Jadi ada kemungkinan besar pembunuh tu adalah orang yang kenal dengan mangsa. Kau dah semak kalendar mangsa?" soal Nair kembali.
      Chew mengangguk, dan menunjukkan pula kalendar mangsa yang telah dimuat naik ke pangkalan data polis. Ada satu nama di situ menarik perhatian Nair. 
      Nama Azrahel si Penjejak Kubur.
      Nair menggelengkan kepala. "Nampaknya kawan tuan buat hal lagi. Kalau ikut pada waktu temujanji mereka, konsisten dengan waktu kematian," komen Chew.
      "Kau dah confirm waktu kematian dengan crime lab?" soal Nair kembali.
      Chew menggelengkan kepala. "Ni berdasarkan estimation AI Mazlan," tutur Chew lagi.
      "Tak apalah. Nanti kita interview Azrahel. Kita setelkan dulu apa yang boleh kat sini," arah Nair.
***
	Sinaran matahari memancar kuat, menyakitkan mataku. Aku yang dari tadi sedang enak dilamun mimpi, bingkas membuka mata. Aku bangun, melihat diriku yang kini sedang berbaring tanpa baju, di atas katil yang diletakkan di sebelah tingkap yang terbuka. 
	Bunyi bersiul yang datang dari hujung bilik itu membuatkan aku menoleh. Mataku ternampak kelibat Raymond yang melintas di luar bilik. Menandakan yang aku kini berada di rumahnya.
	"Sial kau Raymond. Kau jemur aku ye," tutur Nair sendirian lalu terus menutup tingkap. Aku kemudiannya bangun, dan meraba luka di bahuku. Nampaknya Raymond telah pun menutup luka itu kembali dengan pembalut, dan barangkali juga sedikit ubat. Rasa sakit yang aku rasakan malam tadi sudahpun surut.
	Setelah pasti yang lukaku sudahpun beransur pulih, aku terus mencapai baju dan jaketku yang tergantung di dinding. Sebaik sahaja aku memakai baju dan jaketku, Raymond menjengah masuk, lalu terus bersandar di pintu.
	"Kau dah bangun dah pun. Luka kau tak teruk mana. Raqib dah buat kerjanya dengan baik. Cuma kau je tak pergi berehat dulu. Dengan siapa entah kau bergaduh, tu sebab luka terbukak balik," bebel Raymond.
	"Kenapa kau letak aku kat bilik ni?" soalku.
	"Aku tak ada bilik lain."
	"Kenapa tak letak kat bilik kau?" soalku kembali.
	"Eh banyak cantik. Habis tu aku nak tidur kat mana?" 
	"Aku kan tengah sakit. Kau patutnya...." Aku terhenti dan memandang kembali pada Raymond. Barangkali tak ada gunanya aku berhujah dengan kawanku yang seorang ini. Dia tiada hati.
	"By the way, mana duit aku?" soal Raymond kembali.
	"Duit apa?" 
	"Kau kan janji semalam, kalau aku tolong kau, kau nak bayar aku. Sekarang mana duitnya?" 
	Terbeliak mata aku memandang Raymond. Hampir tak percaya dengan apa yang keluar dari mulutnya. Belum sempat aku menjawab, Q-bit aku berbunyi. 
	"Kau kat mana Azrahel?" bunyi Nair bergema dalam bilik itu. Barangkali menyelamatkan duit aku dari jatuh ke tangan Raymond.
	"Aku kat rumah Raymond, kenapa?" 
	"Patutlah tak ada kat rumah kau tadi. Kau boleh datang jumpa aku tak?" 
	"Kat mana?" soalku kembali
	"Jumpa aku kat Menara Cenderawasih. Aku tunggu kau kat lobi," balas Nair kembali.
	"Kenapa? Ada apa?" soalku, curiga.
	"Kau datang je. Nanti aku cerita kat kau," balas Nair.
	"Baiklah," tuturku, bersetuju. Apa-apa sahaja yang boleh membawa aku keluar dari rumah Raymond. Aku terus menamatkan panggilan, dan memandang Raymond dengan senyuman.
	"Ha, kau dengar kan? Aku kena pergi dulu. Polis panggil."
	Raymond mencuka masam mendengar kata-kataku itu. "Kau jangan lupa bayar duit aku. Dengan duit AI sekali!"
	"Yelah, nanti aku bayarlah," tuturku lalu terus melangkah pergi.
	
	 








Bab 10: Mesej
      
      Aku tak tahu apa yang sebenarnya sedang berlaku, Sebaik sahaja aku tiba, aku terus ditarik oleh orang-orang Nair. Mereka membawa aku terus ke tingkat atas Menara Cenderawasih. Dengan tangan yang dicengkam kuat, aku diiring masuk ke sebuah apartmen yang mewah. 
      Belum sempat aku menoleh, nak menikmati keindahan rumah itu, aku terus diletakkan dalam sebuah bilik kosong, berdekatan dengan ruang dapur rumah Regina. Ada tingkap kecil di dinding, dan di dalam bilik tu hanya ada sebuah meja dan 2 buah kerusi. Lagaknya nampak macam bilik soal siasat.
      Nair kemudiannya masuk, dan mengambil tempat duduk di depanku. Aku cemas melihatkan gaya Nair. Walaupun aku selama ini tahu yang Nair adalah seorang polis, dia tak pernah memperlakukan aku sebegini. Selalunya dia melayan aku seperti seorang kawan, tapi kali ini, aku dilayan seperti seorang lawan.
      "Tenang eh Azrahel, aku ada beberapa benda nak mintak penjelasan dari kau," tutur Nair, sambil matanya tertumpu pada skrin elektronik di depannya. 
      "Apa dia?" soalku, cemas.
      "Sejak bila kau kenal Regina Kohler?" soal Nair padaku.
      Aku menarik nafas yang panjang, lalu menjawab, "Sejak 3 hari lepas, dia cari aku sebab nak upah aku bawak balik mayat suami dia."
      "Kat mana tu?" soal Nair lagi
      "Kat Charon," balasku, kali ini lebih tenang.
      "Mazlan!" laung  Nair, dan muncullah hologram seorang lelaki memakai uniform polis kurun ke-21. Dengan mata yang sepet, dan senyuman yang manis, Mazlan merupakan antara daripada 3 AI yang sering digunakan oleh anggota polis.
      "Ya, Nair, panggil saya Inspektor Mazlan, kalau boleh," laung Mazlan, sambil memandang aku dengan wajah yang bengis.
      "Ni suspek kita ke?" soal Mazlan
      "Kau tak payah nak berlagak macam pegawai penyiasat. Kau tolong aku lagi baik. Kau capaikan aku video CCTV Charon. Bila Azrahel?" tutur Nair
      "3 hari lepas, pukul 1 tengah hari," balasku.
      Mazlan mengangguk, dan mula melakukan seperti dipinta.
      "Macam mana Regina tahu pasal kau?" soal Nair, meneruskan soalannya.
      "Tak tahulah. Aku tak pernah pulak tanya. Kenapa ni? "
      "Sekejap," balas Nair, mengangkat tangannya 
      "Mazlan, dah jumpa?"
      "Ya, ada bukti rakaman Puan Regina Kohler bertemu dengan En Azrahel Malik," balas Mazlan.
      Nair terus menghembuskan nafasnya. Barangkali lega yang aku berkata benar.
      "Kenapa ni Nair? Asal aku tiba-tiba kena soal macam ni? Siap tengok CCTV semua?" soalku kembali.
      "Kalau mengikut pada kalendar Regina, kau merupakan orang yang terakhir yang patut berjumpa dengan dia malam tadi," jelas Nair.
      "Ya, memang patut aku berjumpa dengan dia malam tadi. Dia sepatutnya jelaskan bayaran aku. Tapi aku tak sempat jumpa dia malam tadi. Aku cedera, dibelasah samseng. Raymond boleh jadi saksi aku," balasku. Dalam hati aku berfikir yang Raymond mungkin akan meminta sedikit duit upah untuk menjadi saksi.
      "Jadi kau tak jumpa dengan dialah malam tadi?" soal Nair kembali.
      Aku menggelengkan kepala. "Sekejap, apa yang jadi pada Regina?"
      "Dia dah mati," balas Nair, ringkas.
      "Mati." Aku tergaman. Terus aku terbayang 20 juta kredit yang terbang lesap di awan.
      "Ya. Dan buat masa ni, kes diklasifikasikan sebagai kes bunuh. Kau pula orang yang terakhir berjumpa dengannya, jadi...." Kata-kata Nair terhenti bila melihat wajahku yang termenung.
      "Azrahel, kau dengar tak? Kau ada apa-apa yang dirahsiakan ke?" soal Nair kembali.
      "Siapa yang nak bayar duit aku?" soalku pada Nair.
      Nair menggelengkan kepala. "Hei, simpatilah sikit. Ada orang mati kan?" 
      "Dia mati, biarlah dia mati. Tapi duit aku dia tak bayar lagi ni," balasku.
      "Tu setel sendirilah dengan kau punya union!" bentak Nair, berang dengan kelakuanku.
      "Sekarang, aku cuma nak tahu je, mana kau malam tadi kalau kau tak datang sini?" sambung Nair lagi.
      "Jap, sekarang ni aku saksi ke, aku suspek?" soalku kembali.
      "Kau rasa?"
      "Wah. Senang je kau nak tuduh aku. Aku tak bunuh orang. Aku cuma cari mayat orang."
      "Ya. Aku tahu. Aku cuma siasat ikut prosedur. Buat masa ni, selagi tak ada bukti dan alibi yang kukuh, kau masih lagi...'
      "Kenapa kau tak tengok je CCTV rumah ni? Rumah mewah macam ni tak akan tak ada CCTV?" soalku, memotong kata-kata Nair.
      "Itu akan usahakan nanti. Nak semak CCTV Regina ni kena ada perintah mahkamah. Bukan boleh suka-suka je," jelas Nair.
      "Owh. CCTV aku kat Charon tadi senang je kau semak eh. Bila golongan kayangan kena ada pulak perintah mahkamah!" 
      "Adat dunia bro, adat dunia," balas Nair lagi, tenang. Aku sekadar mendengus, dan berpeluk tubuh.
      "Tak, yang sekarang ni, yang aku tak puas hatinya, tak akan sebab nama aku ada dalam kalendar dia, kau terus nak tuduh aku," bentakku.
      "Ada lagi sebab lain."
      "Apa dia?" soalku lagi.
      "Regina ada tinggalkan mesej untuk kau. Bak kata orang putih her dying message," balas Nair
      "Huh? Apa dia?"
      "Ya, tangan dia genggam kertas. Kat kertas tu tertulis benda ni," balas Nair, sambil menekan Q-bit,memancarkan hologram di depan.
      Jelas di hologram tersebut,selapis kertas dengan tulisan di atasnya. Tertulis di situ:
      "Azrahel was right. Look behind Dali's"
      Apa maksudnya tu?
      "Apa yang aku boleh fikirkan, kedai mamak si Dali tu, yang dekat dengan rumah kau," tutur Nair, tanpa dipinta.
      "Jadi, lepas ni, kau kena bawak aku ke situ. Mungkin kita boleh jumpa petunjuk lain kat situ," sambung Nair lagi.
      "Macam tak betul je bro. Aku tak rasa Regina tahu pasal kedai si Dali. Aku pun tak pernah beritahu dia pasal kedai ni,"
      "Habis tu?"
      Aku berfikir sejenak. Ada sesuatu di sebalik mesej yang ditinggalkan Regina itu.
      "Kat mana dia mati? Exactly kat mana?" soalku.
      "Kat dalam bilik dia," balas Nair.
      "Boleh aku tengok?" soalku kembali.
      "Tak boleh. Lokasi larangan, dalam siasatan polis."
      "Tolonglah, sekejap je. Mana tahu aku boleh bantu," balasku lagi.
      Nair memandangku kembali. Wajahnya jelas menunjukkan keraguan terhadapku. Aku hanya boleh membalas dengan senyuman ikhlas. Cuba untuk menunjukkan yang aku tak ada niat terpendam.
      "Hm, yelah. Jom ikut aku."
****
      Nair membawa aku ke ruang legar apartmen Regina. Walaupun ia bertaraf apartmen, tapi besarnya seperti sebuah rumah agam. Ada 3 tingkat, dengan setiap tingkat menempatkan bilik tidur dan juga bilik khas.
      Aku dibawa ke tingkat paling atas. Tingkat yang menempatkan bilik Regina dan juga Victor. Walaupun dipanggil bilik, ia tidak mempunyai sebarang pintu, sebaliknya hanya ruang terbuka yang luas menempatkan perabot dan juga perkakas bilik tidur.
      Kelihatan beberapa orang anggota polis sudahpun berkumpul di atas. Masing-masing dengan tugas masing-masing. Memerhati dan melakukan catatan.
      "Perhatian semua, ini En Azrahel, dia salah seorang saksi yang sepatutnya berjumpa dengan mangsa beberapa jam sebelum dia mati," tutur Nair, membuat pengumuman.
      "Dia akan bantu saya sekejap, untuk fahamkan mesej yang ditinggalkan Puan Regina ni. Jadi saya minta jasa baik semua untuk tinggalkan saya dan En Azrahel sebentar," arah Nair pula.
      Semua yang ada situ akur, beredar tanpa banyak soal.
      "Ok Azrahel. Kau ada 10 minit. Lepas tu kau kena beritahu aku apa maksud mesej Puan Regina tu,"
      Aku mengangguk lalu mula memakai Q-lens.  "Noor, tolong aku," tuturku berbisik. Aku tidak mahu Nair tahu Noor ada, berdamping denganku.
      Setelah itu aku berjalan, memerhati setiap ruang. Mencari apa yang dimaksudkan Regina. 
      "Di belakang Dali" "Behind Dali's"
      Kalau ikut pada gaya percakapan, mungkin ia merujuk pada tempat. Tempat yang merupakan hak milik Dali.
      Tapi ia mungkin juga merupakan petanda satu barang yang menjadi milik Dali.
      "Macam mana dia mati?" soalku pada Nair. Aku melihat ada kesan darah di atas lantai. Dalam sempadan garisan yang dilukis dalam bentuk tubuh manusia.
      "Regina? Blunt force trauma. Kepala dia dipukul dengan benda keras. Setakat ni belum tahu apa, kalau ikut pada analisa AI forensik, ada kesan serpihan emas.
      "Emas?" fikirku dalam-dalam.
      "Kau dapat jumpa emas tu?" soalku kembali.
      "Tak," balas Nair,menggeleng.
      "Kalau ada emas, adalah tempat simpanan kan," fikirku dalam hati.
      Aku melihat sekelilingku. Ada katil yang besar yang berkeronyok di satu belah ,sebelah lagi kemas tidak disentuh.
      Ada meja solek yang cantik, dilengkapi dengan cermin yang besar. Dan juga sebingkai lukisan, yang mempamerkan seorang lelaki yang sedang disalib, di atas tasik kosong,sambil ditemani  sebiji perahu.
      "Siapa lukis ni, Noor?" soalku, separa berbisik.
      "Ini lukisan St John, dilukis oleh Salvador Dali," balas Noor ringkas. Tersenyum aku dibuatnya.
      Inilah dia Dali yang dicari.

      
      
      
      
      
      
      
      
      
      
      
      
      
Bab 11: Di Belakang Dali
      
      "Nair, aku rasa betullah apa kau cakap," tuturku sambil menghampiri.
      "Maksud kau?" Soal Nair kembali.
      "Kedai Dali ada dua je kat Kersani ni. Satu dekat dengan rumah aku tu. Satu lagi dekat dengan Tanah Kontang," jelasku.
      "Jadi?"
      "Kau perasan tak, Kedai Dali dekat dengan rumah aku tu, belakang dia HQ SAKA?" tuturku lagi, menyampaikan teori separuh masak.
      "Betul jugak, jadi kau rasa benda ni lebih kepada perang korporat?" soal Nair kembali.
      "Tak mustahil, SAKA dengan PERMATA kan ada rivalry. Apa-apa pun, macam kau cakap, baik kita pergi ke sana dulu, mana tahu,ada petunjuk lain," balasku.
      "Setuju. Jom, kau ikut sekali aku," ajak Nair.
      "Eh takpe,aku nak pergi kedai Raqib dulu, nak pinjam AI dia."
      "Mazlan kan ada," balas Nair
       "Mazlan mana nak dengar cakap aku. Dia nak dengar cakap polis je," tuturku memprotes.
      Nair terdiam. Dia melihat sahaja wajahku, seolah-olah sedang menganalisa adakah aku bercakap benar.
      Aku pula cuba sedaya upaya menyembunyikan niat sebenar di balik wajah yang tenang.
      "Oklah, kita jumpa kat sana," balas Nair lalu terus berlalu pergi.
      Setelah pasti Nair sudahpun jauh, aku melepaskan nafas lega.
      "Satu masalah dah selesai," tuturku
***
      Aku lihat Nair membawa separuh anggota mengikutnya, dan separuh lagi ditinggalkan di rumah Regina.
      Aku mengikut dari belakang, kemudian acah-acah seperti mengambil selekoh menuju ke Kedai Raqib. Tapi sebaliknya aku menunggu di sudut yang gelap.
      Setelah pasti yang aku tidak diekori, aku berpatah balik ke rumah Regina. Kali ini, aku melalui jalan yang berlainan.
      "Tak ada siapa track kita kan?" soalku kepada Noor. 
      "Tak ada, tapi kenapa kena buat sampai macam ni? Bahaya ni. Kalau salah langkah, kau boleh masuk penjara," tutur Noor.
      "Belakang lukisan Salvador Dali tu ada peti besi. Kalau ada peti besi, mesti ada duit dalam tu."
      "Ataupun emas," sambung Noor, mencadangkan.
      Aku mengangguk. "Apa-apa pun aku perlu tengok benda ni semua berseorangan. Kalau polis ada, memang tak ada can lah aku nak ambil emas tu," balasku, sambil mengarahkan ViCar menghampiri balkoni bilik Regina. Aku perlu masuk dari sini, agar kehadiranku tidak dikesan oleh polis di pintu menara.
      Aku turun di balkoni, menghampiri tingkap bilik Regina. 
      "Noor, tolong," arahku, meminta Noor melakukan godaman.
      Noor patuh, sementara aku menoleh ke kiri dan kanan memastikan tiada siapa nampak kehadiranku.
      Setelah pintu tingkap dibuka, aku masuk perlahan-lahan. Noor memberi amaran ada seorang polis di tingkat ini, sedang berkawal.
      "Macam mana kita nak uruskan dia, kau ada idea?" soalku.
      "Aku boleh overload Q-lens dia. Pada charge yang sesuai itu dah cukup dah untuk pengsankan dia," tutur Noor, memberi cadangan.
      "Ok, bagus jugak. Kita boleh cuba." Aku membalas.
      "Bawak aku dekat dengan dia. Sekurang-kurangnya dalam 1 meter," pinta Noor kembali.
      Aku berjalan terbongkok-bongkok. Melangkah dengan penuh berhati-hati. Aku nampak anggota polis itu, yang sedang menghirup air kopi yang baru sahaja diambil dari dapur.
      Inilah peluang aku untuk menghampiri, ketika polis itu sedang khayal menikmati kopinya.
      "Ready Noor?" soalku apabila jarakku sudah semakin hampir. Tapi belum sempat Noor membalas, polis itu sudahpun menoleh ke belakang.
      Tanpa berfikir panjang, aku mengambil Lela, menghentak terus kepala polis itu dengan pistol itu. Tersungkur polis itu ke lantai, mengalir darah dari kepalanya.
      "Uh-oh, macam mana ni Azrahel?" tutur Noor, jelas kedengaran kerisauan dalam nada suaranya.
      "Aku tak ada masa nak fikir. Kita kena cepat, jom," arahku lalu terus berlari menghampiri lukisan Salvador Dali.
      "Noor, imbas cepat," arahku. Aku sekejap sekejap menoleh ke belakang. Takut-takut kalau ada yang terdengar pergelutanku tadi.
      "Ada butang belakang bingkai. Sebelah kanan," balas Noor.
      Aku bergegas meraba belakang bingkai. "Bingo!" itupun dia. Selepas menekan butang tersebut, lukisan itu bergerak ke kiri, mendedahkan peti besi di belakangnya.
      Dengan pantasnya aku membuka peti besi yang sudah tak berkunci lagi. Sepatutnya keadaan yang tak berkunci itu dah memberikan aku sedikit petanda, tapi tamak punya pasal, kepala pun dah tak boleh berfikir.
      "Kosong!" tuturku, separa menjerit, bila mendapati peti besi itu sudah tidak berisi lagi. Aduh, malang betul nasib aku hari ni, lepas satu-satu.
      Aku terduduk. Bersandar di balik dinding. Buntu, tak tahu lagi bagaimana nak meneruskan.
      "Azrahel," panggil Noor. 
      Aku menoleh," Kenapa?"
      "Ada kamera lah belakang peti besi ni," tutur Noor lagi.
      Aku bingkas bangun, melihat ke dalam peti besi tersebut. Benarlah seperti di kata, di balik ruang besi yang kosong itu, tersemat kemas kamera yang sedikit tersembunyi. 
      "Akhirnya, sedikit sinar harapan," getus hati kecilku.
      " Kau boleh access file dia?" soalku
      " Sekejap. Boleh, kamera ni ada connection dengan mayaloka," balas Noor.
      " Tolong Noor, kau betul-betul bagi aku harapan. Akses rakaman 3 jam yang terakhir," arahku
      Noor memancarkan pada hologram di depan, menunjukkan rakaman yang diambil kamera dalam peti besi.
      Mula-mula yang nampak hanyalah beberapa jongkong emas, dalam ruang peti besi yang tertutup. Tapi selepas rakaman itu dipercepatkan sehingga melepasi jam yang pertama, kelihatan seorang lelaki muncul di balik pintu peti besi yang dibuka.
      Lelaki itu mengambil beberapa jongkong emas, sehinggalah dia dihentikan oleh Regina yang menariknya dari belakang. Dan betullah seperti yang disangka, lelaki itu menghentam kepala Regina dengan jongkong emas.
      Perut aku mula rasa tak sedap. Apa yang berlaku pada Regina sama sahaja seperti mana yang aku lakukan pada polis itu.
      " Ah polis itu masih hidup," monologku sendirian, memujuk hati.
      " Apa yang lelaki itu buat?" soal Noor tiba-tiba, menyedarkan aku dari lamunan.
      Walaupun kurang jelas, aku nampak lelaki itu seperti menunduk ke bawah, seperti berlutut menghadap Regina.
      " Azrahel was right" Apa maksud Regina ye? 
      "Noor, tolong fokuskan pada muka lelaki tu," tuturku memberi arahan.
      " Kenapa Azrahel? Kau nak tolong polis tangkap suspek ke?"soal Noor kembali.
      " Rasa polis boleh setelkan benda ni cepat, dia orang dapat je perintah mahkamah, diorang boleh terus akses CCTV, terus dapat kenal pasti suspek pembunuhan. Tapi aku nak tahu siapa lelaki ni. Firasat aku kuat mengatakan ada sesuatu pada lelaki ini."
      Noor mengangguk, lalu terus memaparkan hologram imej lelaki yang memukul Regina.
      Orangnya berkepala botak, dengan wajah yang cekung. Seperti tidak cukup makan sahaja gayanya. 
      "Nampak macam gelandangan," tutur Noor memberi pandangan. Aku sekadar diam, memerhatikan dengan teliti wajah lelaki itu. Ada parut kecil di pipinya, dengan implan di tanam di situ.
      Kornea matanya pula seakan mata kucing, bukannya bulat, tetapi tirus. Seakan-seakan ingin menampakkan matanya itu seperti mata syaitan.
      "Ini Botak Chin," tuturku.
      "Botak Chin?  Ketua Samseng Flash Devil?" soal Noor, minta kepastian.
      "Ya, tapi apa kaitan dia dengan Regina?" soalku.
      "Carian di mayaloka tak menunjukkan wujud sebarang interaksi antara mereka berdua " balas Noor
      Aku berfikir sejenak. Makin pelik apa yang sedang berlaku di depanku. Lebih-lebih lagi bila mengaitkannya dengan mesej terakhir Regina.
      "Regina tinggalkan mesej ni semua mesti ada sebab," tuturku, lalu terus bergegas menghampiri polis yang sedang terbaring pengsan. Aku periksa nadi dia,
       "Bagus, masih bernyawa," tuturku, lalu terus mencabut Q-bit di pergelangan tangannya.
      "Azrahel, apa kau buat tu?" soal Noor.
      Aku tidak menjawab, sebaliknya terus menuju ke tingkap, mengarahkan ViCar agar menghampiri balkoni.
      "Azrahel, ni dah kira mencuri, confirm kau ke penjara,"sambung Noor lagi.
      "Aku perlukan akses ke pangkalan data polis. Kita kena cari lelaki ni," balasku.
      "Kenapa? Apa yang penting sangat?" soal Noor kembali
      "Victor, Regina, sekarang Botak Chin pulak. Firasat aku kuat mengatakan, yang semua ni ada kaitan."












Bab 12: Perangkap
      Dengan bantuan Noor, dan hasil godaman pengkalan data polis, aku dapat mengesan kedudukan Botak Chin. Rakaman kamera litar tertutup menunjukkan Botak Chin kini berada Perasing Square, kira-kira 5 km dari rumah Regina.
      Aku memasukkan koordinat, dan membiarkan ViCar membawaku ke destinasi.
      Perasing Square terletak betul-betul di pusat bandar Kersani. Ia merupakan tempat tumpuan, menempatkan pusat beli-belah, kawasan hiburan dan juga dahulunya kawasan tarikan utama pelancong (dululah, sebelum perang melanda).
      Seperti namanya tempat ini terasa terasing buatku. Aku memang jarang sangat ke sini. Melainkan kalau ada awek yang ingin ku ayat, kalau tak, jangan haraplah Perasing nak nampak muka Azrahel. Sebab tempatnya mahal, mewah dan hanya sesuai untuk anak-anak korporat.
      Tapi hari ini, disebabkan oleh rasa ingin tahu yang kuat, aku menjejakkan kaki juga ke sini. Dari jauh lagi aku dah nampak, lampu-lampu neon yang bersinar terang, ditambah lagi dengan hologram-hologram gergasi yang memukau.
      Kesemuanya untuk mewujudkan rasa kagum pada Perasing Square. Tapi yang tahu je tahu, keindahan tu hanya di luaran sahaja.
      ViCar membawa keretaku, melepasi semua kecantikan itu. Melepasi semua Hologram yang bergerak-gerak, menawar dan mempromosikan produk-produk mereka. Seperti aku, ViCar seperti tidak mempedulikan semua itu, dan membawa aku ke sudut yang gelap.
      Kemboja Mall, dulunya merupakan pusat beli-belah 50 tingkat yang cukup meriah. Kini ia terbiar sepi, dan hanya berfungsi sebagai ruang parkir kereta yang murah, buat mereka yang ingin bersiar di Perasing.
      ViCar menurunkan kereta ke ruang yang kosong. Sementara itu, aku memeriksa semua senjata dan kelengkapan yang aku ada.
      "Noor, dia ada kat mana?" soalku
      "Sekejap," kata Noor, sambil menganalisa semua kamera litar tertutup yang ada di Perasing Square.
      "Dia sedang menuju ke Melur City," balas Noor.
      Aku mengangguk, dah bersedia untuk memburu Botak Chin. Kali ini sasaranku masih hidup, jadi aku perlu lebih berhati-hati.
      Tapi sebelum turun, aku ada beberapa benda yang perlu dilakukan.
***
      Dalam kesibukan orang ramai berpusu-pusu di Melur City, kelihatan seorang wanita bermata merah sedang bersantai di kedai kopi. Wanita yang setakat ini hanya dikenali sebagai J, tersenyum memerhatikan gelagat orang ramai yang terpana dengan kemewahan dunia.
      Benda yang sama juga pernah memukaunya, satu ketika dahulu. Kini dia hanya menikmati segala kemewahan itu, dan bukan memerhatikan dari jauh.
      Lamunan J terhenti bila dia disapa panggilan dari Q-bit.
      "Sasaran dikenalpasti. Bergerak menuju ke tingkat-6"
      J tersenyum. Dia lantas bangun, dan menggalas beg yang dibawa. Sebelum keluar, dia sempat melemparkan senyuman pada penjaga kedai.
      Hari ini adalah hari yang indah buatnya.
***

Aku perlu buat dua panggilan. Yang pertama pada Tok Hadi.
      "Aku baru nak solat Isyak, Azrahel. Kau nak apa?"
      "Assalamualaikum Tok Hadi," tuturku memerli.
      "Waalaikumussalam. Ya, Azrahel, kau nak apa?"
      "Tok Hadi buat tak apa yang saya mintak tadi?"
      "Owh, yang tu. Rasanya tak ada yang pelik sangat pun, cuma setiap implan yang ada kat mayat Victor ni, macam ada kesan terbakar," balas Tok Hadi
      "Kesan terbakar? Macam kena overcharge?" soalku, inginkan kepastian.
      "Tak jugak, ni bukan sebab terlebih charge, ni macam overload data lebih kurang," balas Tok Hadi.
      "Jadi ada orang godam lah ye?" soalku kembali.
      "Kalau betullah kena godam, penggodam tu bodoh. Tak ada penggodam yang akan masuk dengan jumlah data yang banyak macam tu. Biasanya penggodam akan masuk dengan data yang minima, supaya masuk pun senyap, keluar pun senyap," balas Tok Hadi menerangkan.
      "Tapi tu kalau hidup, ni mati ni. Buat apa nak godam senyap-senyap," protesku lagi.
      "Macam yang Tok cakap pagi tadi, kalau betul pun implan tu kena godam, mayat tak boleh hidup balik," balas Tok Hadi.
      "Hmm..." 
      Aku terdiam. Tak mampu memberi jawapan balas. Aku rasa lebih baik sahaja aku tamatkan panggilanku dengan Tok Hadi.
      "Oklah Tok Hadi. Terima kasih."
      "Eh jap,Azrahel," panggil Tok Hadi.
      "Ya, Tok Hadi?"
      "Assalamualaikum," tutur Tok Hadi.
      Aku terus menamatkan panggilan tanpa menjawab salamnya.
      "ViCar, tolong panggilkan Raqib," arahku. Dan dalam beberapa saat, bergema suara Raqib dalam speaker kereta aku.
      "Yo, Azrahel, ada apa?"
      "Raqib, aku nak minta bantuan kau."
      "Apa dia?" soal Raqib kembali.
      "Aku ada buat benda....yang...."
      Walaupun di balik panggilan, aku dapat mendengar dengan jelas, suara Raqib yang mengeluh.
      "Kau buat apa lagi ni, Azrahel?"
      "Dia curi Q-bit polis," balas Noor yang tiba-tiba keluar dari Q-bit aku dan menyampuk.
      "Noor!" jeritku. Marah kerana tembelangku pecah. Noor kemudian tersenyum dan menghilang semula.
      "Azrahel, kau tahu tak apa yang kau buat tu macam menempah tiket percuma ke penjara?" tutur Raqib.
      "Yep, sebab tu lah aku nak mintak bantuan kau. Aku beritahu kat Nair, yang aku pergi kedai kau. Jadi kalau Nair cari, kau tolong cover aku eh," pintaku.
      "Hm, aku boleh cuba, tapi aku tak janji. Kau tahulah Nair tu macam mana kan?" balas Raqib.
      "Asalkan kau cuba."
      "Kau nak buat apa sekarang ni? Kenapa sampai nak curi Q-bit polis?"
      "Aku tengah buru Botak Chin."
      "Huh? Kau dah kenapa? Ketua Samseng tu," balas Raqib.
      "Dia bunuh Regina,"
      "Kau biar betul."
      "Ya, aku ada rakaman dia. Dan aku nak mintak kau sebarkan rakaman ni ke Mayaloka," balasku.
      "Ha, yang itu senang je. Aku boleh buat. Tapi boleh aku tahu kenapa?" soal Raqib kembali.
      "Insurans," balasku pendek.
      "Ok, aku faham. Hati-hati Azrahel. Botak Chin ni Ketua Flash Devil. Bukan sembarangan orang," tutur Raqib
      Aku sekadar mengangguk, lalu terus memamatkan panggilan.
      "Noor," aku memanggil.
      Noor keluar sambil memaparkan senyuman yang cukup manis.
      "Sekarang giliran kau. Kau dah bersedia?"
      Noor mengangguk, sambil tersenyum. Wajahnya seperti menanti-nantikan arahan dariku.
***
      J sedang menaiki eskalator ke tingkat atas. Kepalanya ditoleh ke sana sini, melihat pemandangan dalam kompleks beli belah yang mega ini.
      Dulu, kompleks beli belah ini memang tujuan utamanya sebagai tempat berniaga dan berjual beli. Tapi sekarang ia sekadar menjadi tempat pameran, tempat hiburan. Satu peninggalan masa silam.
      Yelah, buat apa orang nak berjual beli kat sini. Semuanya boleh dilakukan secara maya.
      Kadangkala setiap kedai ni ada AI masing-masing yang akan pergi dari pengguna ke pengguna mempromosikan produk mereka. Jadi kedai hanya berfungsi sebagai tempat penyimpanan barang sahaja.
      Kebanyakan kedai-kedai sudahpun diganti dengan pusat-pusat karaoke, kelab malam, pusat realiti maya, taman tema maya, dan juga tempat-tempat makan.
      Sampai sahaja di tingkat 6, J mengambil tempat di ruang balkoni. Agar mudah baginya memerhatikan dari atas.
      J mengambil tempat kosong di atas satu kerusi panjang. Kelihatan ada beberapa pasangan muda di situ sedang menikmati makan malam mereka.
      Tidak mahu diganggu, J terus mengeluarkan senapang besarnya, HALILINTAR RGT-X1, raifal gauss berpeluru magnetik. Masing-masing yang ternampak senjata di tangan J itu terus terkejut dan bingkas bangun dari tempat duduk masing-masing.
      J yang menyedari reaksi tersebut, memandang mereka dengan senyuman,sambil berkata,
      "Sekejap eh, nak tembak orang degil ni hah. Makan jelah, saya tak kacau,"
      Maka dengan itu, bertempiaranlah semua orang dalam kedai itu, menjauhkan diri dari J. J pula dengan tenang, membidik senjatanya ke tingkat bawah.
      Dengan bantuan implan di matanya, J dapat melihat dengan jelas keadaan di tingkat 1. Kelihatan seorang lelaki botak sedang berlari pantas, melarikan diri dari seseorang.
      "Owh, kali ini Botak Chin eh, pandai kau," tutur J. Dia melihat pula pada orang yang sedang mengejar Botak Chin.
      "Penjejak Kubur ni lagi," tutur J sendirian sambil mengeluh. Raifalnya kali ini dibidikkan tepat pada kepala Botak Chin.
      "Sorry eh Azrahel. No hard feelings."
      "Hi," Noor memanggil.
      Terkejut J bila mendengarkan suara Noor yang kini berdiri di belakangnya, dibawa oleh dron kecil yang terapung-apung di sebelah. Belum sempat J berbuat apa-apa, satu renjatan yang kuat terasa di kepalanya, membuatkan J akhirnya tersungkur.



Bab 13: Antara Dua Neraka
      Di Kersani, suasana seperti mana di Dali ini memang biasa kelihatan. Ramai anak-anak muda akan duduk di kedai mamak seperti ini, menikmati pratha putar serta boba tarik, sambil menonton pertarungan BioTempur.
      Dulu orang tengok bola je. Tapi sejak manusia dah punya implan, perlawanan bola dah jadi sesuatu yang membosankan.
      Yelah, masing-masing dah boleh tendang lebih jauh dari pemain bola professional. FIFA pulak, masih lagi berkeras nak pemain mereka terdiri dari manusia yang sejati.
      Berbeza dengan BioTempur. Di sini kebanyakan yang bertempur akan menunjukkan kemampuan implan yang mereka ada. Jadi ramai yang lebih suka menonton perlawanan BioTempur berbanding bola.
      Dan kedai mamak pula menjadi seperti satu hub komuniti kecil ketika perlawanan BioTempur. Di kedai mamak seperti Dali, satu papan elektronik akan dipasang, menunjukkan nama-nama Kesatria Tempur yang bertarung. Mana yang mahu, akan mula bertaruh,memilih Kesatria Tempur pilihan mereka.
      Dah tentulah ianya bukan sesuatu yang sah. Sebab tulah malam ini, di Mamak Dali ini, tiada lansung papan elektronik yang diletakkan di depan. Siapa yang berani? Polis kan ada.
      Kelihatan 3 kereta polis berparkir di Mamak Dali. 2 orang anggota mereka sedang berkawal berdekatan dengan menara Pejabat SAKA.
      2 orang anggota lagi sedang menonton perlawanan BioTempur manakala 2 orang lagi sedang berbincang dengan mamak pemilik Dali. 
      Nair pula sedang duduk bersandar di keretanya. Menantikan kehadiran kawan yang sepatutnya sudahpun lama tiba.
      "Tuan, lambat lagi ke?" tutur seorang anggota yang baru sahaja berbincang dengan pemilik mamak. Kelihatan dia sedang menulis nota, barangkali hasil dari temuramahnya.
      "Tak tahulah, tadi dia kata nak pergi tempat Raqib dulu. Banyak maklumat kau dapat?" tutur Nair
      Anak buahnya menggelengkan kepala. "Kalau mengikut pada brader mamak tu, dia tak pernah nampak Regina pun kat sini. Tapi Azrahel tu biasalah, antara regular costumer."
      Nair termenung mendengar jawapan anak buahnya. Kepalanya ligat mengemudi misteri yang ditinggalkan kes ini. Tapi sehingga kini dia masih tak menjumpai sebarang jawapan. Matanya pula dikalihkan pada jam di tangan. Kini, sudah lebih dari setengah jam berlalu.
      "Mazlan!" jerit Nair. Serentak dengan itu, Mazlan muncul dengan patuhnya di depan Nair.
      "Ya tuan."
      "Kau kenal Atid kan?" soal Nair.
      "Ya, AI Pengurus, Atid. AI milik kawan tuan, Raqib."
      "Mazlan, kau boleh tanyakan pada si Atid tak, Azrahel ada kat sana?" pinta Nair.
      Mazlan mengangguk, lalu terus menghilangkan diri.
 	"Kau pergi panggilkan orang kita kat HQ Saka tu. Aku dah mula rasa tak sedap hati," arah Nair lagi.
      "Baik tuan," balas anak buahnya yang bergegas menurut perintah.
      Mazlan muncul kembali di depan Nair, menyampaikan laporannya, "Ada conflicting report tuan. Raqib kata, Azrahel baru je bergerak dari kedai. Tapi Atid kata, Azrahel lansung tak pernah sampai lagi ke kedai."
      "Ah, nampaknya kita sudah ditipu. Mazlan, aku nak kau semak orang-orang kita kat rumah Regina. Pastikan Azrahel tak ada di situ," arah Nair.
      Mazlan patuh, dan terus membuat beberapa panggilan.
      "Tuan! Kenapa?" 
      Kelihatan beberapa orang anak buahnya sudahpun pulang dari HQ SAKA menghadapnya.
      "Bersedia untuk bergerak, aku rasa tak sedap hati," balas Nair,memberi arahan.
      "Ada berita buruk Nair," tutur Mazlan yang muncul kembali.
      "Salah seorang anggota kita pengsan diserang, dan Q-bit dia dicuri," sambung Mazlan lagi.
      "Sial!! Aku dah agak dah. Mazlan! Kau track mana Q-bit tu pergi. Yang lain,jom kita bergerak," arah Nair
***
      Dah lebih dari 10 minit aku kejar mengejar dengan Botak Chin. Sejak dia ternampak aku dengan Lela di depan kedai implan, dia terus berlari sepantas kilat.
      Berpeluh-peluh aku berlari, cuba untuk mengejar. Botak Chin patutnya sudah lanjut usia. Patut dah masuk usia 50-an, tapi gerak gayanya berlari tak tumpah seperti orang muda.
      Semua orang dia langgar, dan ramai dah yang tersungkur dirempuhnya. Tapi Botak Chin masih lagi tegap berlari, melepasi kedai demi kedai mengundang tolehan ramai orang.
      Aku mula membidik Lela yang sedang aku genggam. Kalau tembakan ku tepat ke kaki, mungkin aku dapat menghentikan pergerakan Botak Chin.
      Tapi dari tadi aku tak jumpa peluang yang sesuai. Takut-takut tembakanku mengena orang yang tak bersalah.
      "Azrahel," tutur Noor melalui Q-lens
      "Yep,Noor. Dah setel?" tuturku tercungap-cungap. Cuba mencari nafas.
      "Dah. Perempuan tu dah pun pengsan," balas Noor
      "Cantik! Bawak dron tu sekali ke sini. Aku ada satu idea. Aku dah tak larat dah nak lari," aku membalas lalu cuba melajukan larian.
      Aku perlu merapatkan jurang bagi memastikan idea aku ni berjaya. Dan akhirnya dron pun tiba di sebelahku.
      "Bagus Noor, hidupkan pembesar suara, dan sync kan dengan suara aku," tuturku memberi arahan. Aku harap rancanganku ini berjaya. Aku bertaruh sepenuhnya pada firasat.
      Aku menarik nafas panjang,dan melaungkan nama itu sekuat hati.
      "Victor!" " Victor Kohlerrr!!"
      Berjaya. Langkah 'Botak Chin' terhenti. Dia berpusing menghadapku.
      "Macam mana...kau tahu...."
      Aku tidak menjawab soalannya. Di kiri dan kananku orang ramai sudah mula berkumpul. Memerhatikan peristiwa menarik yang sedang berlaku di depan mereka.
      Tapi aku tak pedulikan semua itu. Bagi aku, aku sahaja yang layak untuk bertanya.
      "Kenapa kau bunuh Regina??" soalku.
      "Aku...aku tak sengaja."
      "Aku tak tahu macam mana kau boleh ada dalam badan orang tua ni. Tapi baik kau menyerah diri. Aku boleh bawak kau pada polis," tuturku lembut, cuba memujuk.
      Ya, itulah yang aku kejar. Kalau aku dapat serahkan pembunuh Regina pada polis, semua kekusutan ini akan terlerai dengan sendirinya.
      Tapi Victor/Botak Chin menggelengkan kepala.
      "Aku hanya nak hidup aku balik."
      Aku tak faham apa yang dimaksudkan Victor itu. Yang aku tahu, aku dah tak boleh bersabar lagi. Aku mula melangkah pantas ke depan untuk merapatkan jurang.
      Tapi kemaraanku terhenti bila aku mendengar laungan seseorang dari kiriku.
      "Arghhhh!!" Aku menoleh ke kiri dan melihat dua orang yang aku kenali sedang berlari seperti ingin merempuhku.
      Si Kaki dan Si Tangan Besi.
      Aku mengelak dengan mudah. Tapi belum sempat aku membidik Lela pada mereka, si tangan besi sudahpun melayangkan tumbukannya tepat ke mukaku.
      "Argggghh!!" Kini tiba giliran aku pulak menjerit.
      "Bos lari bos, lari!!" jerkah si kaki besi. Mungkin sekali ditujukan pada orang yang disangkanya Botak Chin. Tanpa berfikir panjang Victor membuka langkah seribu,jauh meninggalkan mereka bertiga.
      Aku cuba untuk mengejar, tapi Si Tangan Besi lebih pantas menarik dan mencekak leherku.
      "Noor! Tolong!!" jeritku. Aku mengharapkan hologram Noor keluar dan datang membantuku, tapi hologram Raymond pula yang terpancar di depan.
      "Sorry bro, aku terpaksa tarik Noor. Aku tak nak terlibat semua ni. Polis dah pun keluarkan waran tangkap untuk kau," tutur Raymond lalu menghilang di sebalik pancaran hologram
      "Raymond!!! Celaka kau!!!" jeritku, tepat pada waktu kedatangan polis.
      "Berhenti!! Lepaskan dia!!" jerit Nair. Aku melihat Nair dan beberapa orang anak buah dia sedang berdiri di hadapanku. Bertentangan dengan Si Kaki dan Si Tangan Besi.
      "Kamu semua yang kena berhenti! Kalau tak, aku tembak dia ni," tutur Si Kaki Besi sambil mengeluarkan pistol dan mengacu larasnya ke kepalaku.
      "Kau tembaklah dia, lepas tu aku tangkap kau atas tuduhan membunuh. Jadi sebaiknya, kau lepaskan dia dan pergi dari sini," tutur Nair tenang.
      Si Kaki dan Si Tangan Besi masing-masing terdiam, seperti sedang memikirkan pilihan terbaik. Mereka boleh sahaja tinggalkan aku macam tu, serahkan aku pada polis. Sama ada mereka tak percaya dengan Nair, ataupun mereka ni bodoh. Ataupun mungkin juga mereka ada urusan lain denganku.
      "Bos kami, nakkan dia ni," balas Si Tangan Besi.
      Ah, itulah dia. Aku kini tersepit antara dua neraka. Kalau Nair yang dapat aku, aku akan dihumban dalam penjara.
      Kalau dua ekor ni  yang dapat aku, aku akan dicampak dalam dunia bawah tanah Kersani. Dua-dua aku tak nak. Kepalaku kini ligat mencari jalan keluar.


Bab 14: Dunia Bawah Tanah
      Aku kini di persimpangan. Antara dua neraka. Tak ada pilihan yang lebih baik buatku, kerana kedua-duanya hanya membawa derita.
      Nair dan anggota polis. Si Tangan dan Si Kaki Besi. Kedua-duanya sedang berdiri berhadapan antara satu sama lain. Masing-masing menunggu jawapan.
      Aku pula kini sedang mencari akal. Untuk melepaskan diri. Aku meraba-raba dalam jaketku, dan terjumpa bom asap yang sudahpun rosak.
      "Baik ada, daripada tak ada," getus hati kecilku.
      Aku terus melepaskan bom asap itu ke lantai. Sebaik sahaja ia sampai ke kaki Nair, ia mengeluarkan asap dengan cukup perlahan, bagai melepaskan kentut yang dah lama terpendam.
      "Apa ni Azrahel, kau melawak ke?" soal Nair.
      Yang sedang mencekak leherku pun nampaknya seperti sudah meleraikan cengkamannya. Mungkin terpaku dengan apa yang sedang berlaku di depan.
      Tapi ia masih belum cukup untuk aku melepaskan diri. Aku perlu memikirkan sesuatu.
      "Bomb Covid!!! "
      Suara aku yang keluar dari pembesar suara itu membuatkan semua orang menoleh. Mereka melihat asap yang perlahan-lahan naik melitupi semua yang ada berdekatan.
      Cukup untuk menimbulkan rasa takut pada virus yang hampir melumpuhkan ekonomi dunia, satu ketika dahulu.
       "Virus Covid dah terlepas!!" jeritku lebih kuat.
      Maka bertempiaranlah semua orang yang ada di situ, melarikan diri dari bahaya yang tidak nampak.
      "Woi!! Mana ada virus!!" jerit Nair. Tapi semuanya sudah terlambat. Suasana hiruk pikuk itu memberi peluang kepadaku untuk bertindak.
      Aku mengambil Lela dan melepaskan tembakan rambang. Disebabkan terkejut, Si Tangan dan Si Kaki Besi seperti hilang punca, membolehkan aku melarikan diri.
      Aku mengemudi ruang legar Melur City, berlari di balik lindungan manusia yang masing-masing ketakutan. Terus menghampiri satu sudut gelap.
      Tapi belum sempat aku meneruskan langkah, satu renjatan elektrik menimpaku, membuatkan aku tersungkur ke lantai.
      Perlahan-lahan aku nampak seorang lelaki menghampiriku. Dengan pistol pemegun di tangan. Aku sempat melihat bola matanya yang tirus itu, sebelum mata aku sendiri tertutup rapat.
      "Selamat Datang Penjejak Kubur, ke Dunia Bawah Tanah Kersani!"
***
      Kersani, satu bandar yang cukup luas sekali. Ia gabungan 3 bandar utama di Semenanjung Emas. Bandar teragung di selatan Empayar Aglican.
      Pun begitu, walau bagaimana hebat pun bandar ini, ia tetap tak boleh lari dari kuasa alam. Di bahagian paling selatan Kersani, betul-betul di sempadan Tanah Kontang, berpuluh-puluh kilometer persegi bandar itu, kini telahpun ditenggelami oleh paras air yang meningkat.
      Berpuluh-puluh bangunan tinggi kini terbiar usang, dimamah oleh air laut yang makin lama makin menghakis badannya. Kawasan yang pernah menjadi tempat berkumpulnya manusia, kini gersang ditenggelami air.
      Di sinilah, di kawasan yang dipanggil sebagai Kara Samudera ini aku dibawa. Dalam keadaan separa sedar, aku dicampak di atas salah satu bangunan yang tertinggi di sini, berikat kaki dan tanganku.
      Aku tak kenal siapa yang membawa aku ke sini. Tapi berdasarkan pada perlakuan mereka, aku dah boleh agak yang aku kini sudahpun tiba di dunia bawah tanah Kersani.
      Seperti mana bandar lain, Kersani ada dunia bawah tanahnya sendiri. Yang dipenuhi oleh samseng dan kumpulan kongsi gelap yang bermaharajalela dengan segala macam dosa dan kekejaman yang boleh difikirkan imaginasi manusia.
      Dulu hampir semua Kersani dikuasai mereka. Nak membeli rumah kena melalui mereka, nak berniaga kena bayar duit perlindungan, nak minta kerja pun kena dapatkan surat pengesahan dari mereka dahulu. Terasa hidup di Kersani seperti dicengkam.
      Kongsi-kongsi gelap seperti Geng 44, Geng 13, Geng Corner Lot dan banyak lagi bersaing dan berperang ingin menguasai wilayah-wilayah yang ada dalam Kersani. Tapi segalanya berubah lebih kurang 20 tahun yang lalu.
      Syarikat-syarikat Korporat di Aglican seperti KERAMAT dan PERMATA mula mengambil tindakan. Mereka merasakan kehadiran kongsi-kongsi gelap ini hanya menyukarkan urusniaga.
       Justeru, mereka menggunakan segala kekuatan dan kekayaan yang mereka ada (dan juga restu dari kerajaan) untuk menolak kongsi-kongsi gelap ke pinggir bandar Kersani.
      Kini geng-geng Kongsi Gelap sekadar menguasai Tanah Kontang dan Kara Samudera. Tempat yang ditinggalkan, kering dan gersang. Tak punyai apa-apa nilai.
      Tapi di sinilah berkumpulnya gelandangan, segala macam penjenayah, dan juga pusat segala maksiat. Selagi ada manusia di sini, selagi itulah kongsi-kongsi gelap seperti ini mampu hidup.
      "Woi!! Bangun!!" Aku kenal suara itu. Suara Si Kaki Besi. Sebelum dia sempat menendang lagi aku dah menahan dengan tahan. Tapi jangkaan ku silap. Tendangannya kali ini mengenai bawah perut ku.
      Peritnya terasa sampai ke punggung. Sampai nak terkencing aku dibuatnya. Aku termangu-mangu, melihat kiri dan kanan, tapi aku tak dapat melihat kerana mataku kini diikat.
      Pun begitu aku masih samar-samar nampak cahaya matahari yang kini terik menyinari tubuhku. Cuaca yang sangat panas itu terasa seperti membakar. Dan tanpa jaket penyejuk membalut tubuhku, sinaran matahari itu memanggang tubuhku hidup-hidup.
      "Bangunlah!!!" kali ini Si Tangan Besi pula yang bersuara. Aku dengan perlahan-lahan bangun, dengan kaki yang masih lemah longlai. Tapi belum sempat aku mengukuhkan kedudukan, aku dah ditolak ke tepi.
      Aku tersungkur kembali. Tapi kini badanku jatuh bergolek. Berguling-guling atas lantai yang curam. Aku cuma mengharapkan lantai ini adalah dinding yang mengapitnya, jika tidak aku pasti akan jatuh menemui ajalku.
      Dan ya, lantai ini tiada sempadan, tiada dinding, tiada pagar. Aku terus terjatuh ke bawah, tapi mujurlah, di belakang ku diikat tali, yang menghalangku dari terus menemui mati.
      Aku kini tergantung di awangan, dengan hanya seutas tali yang mengikatku, menahanku dari jatuh ke lautan di bawah. Aku menyangka di bawah ku adalah lautan, dari bunyi ombak yang menghempas.
      "Kau buat apa dengan bapak aku?" soal satu suara.
      "Huh?" Aku membalas, antara dengar ataupun tidak.
      "Siram dia," arah suara itu.
      Dan aku disiram air panas yang cukup menggelegak. Membuatku aku menggelitat kepanasan. Aku tak mampu berbuat apa-apa. Hanya mampu menjerit dan meronta-ronta, tapi tak mungkin aku dapat melepaskan diri dari semua ni.
      Marah kini meluap-meluap dalam badanku.
       "Kali ni, aku nak kau jawab soalan aku betul-betul. Kalau kau tak nak kena rebus dengan air panas," arah suara itu lagi.
      "Pergi mampus," tuturku dalam hati.
      "Apa kau buat dengan bapak aku?" soal suara itu sekali lagi.
      "Bapak...... kau?" soalku, kurang mengerti.
      "Siram dia lagi," arah suara itu lagi.
      "Woi!!! Aku memang tak kenallah dengan bapak kau!!" jeritku. Aku tak kisah, sakit pun sakitlah, aku tak mahu maruah aku tercalar.
      "Botak Chinlah bodoh!!" jerit suara itu kembali. Aku kini dah tahu siapa yang ada di depanku. Anak muda Botak Chin, Vince.
      "Apa aku buat kat dia? " soalku lagi, sambil tersenyum sinis.
      "Kau lah patut beritahu aku. Satu hari dia mati, satu hari dia hidup balik. Alih-alih aku tahu dia pergi bunuh keluarga keparat. Kau lah yang sebarkan video tu kan?"
      Entah kenapa aku boleh ketawa. Seolah-olah apa yang berlaku itu merupakan satu jenaka yang paling kelakar buatku.
       "Siram dia lagi!!!" arah Vince.
      Aku menjerit cukup kuat kali ini. Tapi di sebalik jeritan itu aku juga ketawa. Ketawa melihat kekeliruan dan kekusutan yang pastinya bersinggah di kepala Vince. Keliru bagaimana bapaknya boleh hidup kembali.
      "Apa yang kelakar sangat sial??!!" soal Vince kembali.
      "Tu bukan bapak kau. Tu orang lain yang rasuk bapak kau. Kau jangan tanya aku macam mana, aku pun tak tahu. Yang aku tahu, bapak kau dah lama mampus," balasku.
      "Siapa? Siapa yang rasuk bapak aku?" soal Vince
      "Kau lepaskan aku, baru aku beritahu kau" tuturku sambil tersenyum, menawarkan solusi.
      "Baik, tapi kau perlu buktikan kemampuan kau dulu," balas Vince kembali.
      "Maksud kau?"
      "Kat sini, orang yang kuat je yang bercakap benar," balas Vince lagi.








Bab 15: Implanetrik
      J tersedar dalam sejam kemudian, ketika keadaan sudahpun reda.  Tiada lagi polis, Azrahel mahupun ahli kongsi gelap. Yang ada hanyalah pengunjung yang sedang berpususu-pusu keluar melarikan diri.
      Dia melihat di kiri dan kanannya, cuba untuk memahami kekecohan yang berlaku. Tapi kepalanya pening, terasa seperti nak pecah. Di sisinya kelihatan terpancar satu hologram, seorang lelaki yang sedang melutut di sebelahnya.
      "Never seen you like this before," tutur lelaki dalam hologram tersebut.
      "Aku cuai," balas J.
      "Careless doesn't just cut it," 
      "Kau nak apa, Remy?" soal J kembali. Dia cuba untuk bangun sambil berpaut pada kerusi.
      "The boss wants to see you," balas Remy.
      "Suruh dia tunggu, aku tengah pening ni. Kau boleh cerita kat aku tak apa yang dah jadi? Dan dalam Bahasa Melayu please," tutur J mengarah.
      "Kawan kau si Penjejak Kubur tu dah rosakkan semuanya. Sekarang semua orang dah tahu yang  Botak Chin masih hidup. Terutama sekali anak dia," balas Remy kembali.
      "Kawan lama," balas J membetulkan.
      "Kawan lama ke ,kawan baru ke, kawan in the future ke. Itu semua tak penting. Yang penting apa yang kita nak buat sekarang? Semua Ketua Kongsi gelap dah mula bergerak. War is coming J," balas Remy.
      "Dan seperti mana yang kau cakap tadi, aku perlu jumpa boss," balas J sambil perlahan-lahan berjalan keluar dari Melur City.
***
      Selepas aku diturunkan, aku dibawa menaiki kereta. Menuju ke mana? Aku pun tak pasti. Mata ku ditutup sepanjang perjalanan.
      Sebaik sahaja tiba di satu tempat, aku diseret ke ruang yang tertutup. Matahari yang aku nampak dan rasa dari tadi, kini hilang. Digantikan oleh gelap gelita.
      Aku didudukkan di atas kerusi, sambil ikatan aku dibuka. Aku memikirkan inilah peluang yang aku ada, untuk melepaskan diri.
      Tapi melihatkan aku sendiri tak tahu di mana aku berada, aku matikan sahaja hasrat. Aku tak nak mati sia-sia di tempat yang tidak bernama.
      Ikatan tali kini digantikan dengan gari besi, yang diapit pada tempat dudukku. Setelah selesai semuanya, ikatan di mata aku pula dibuka. Tapi aku masih lagi tak nampak apa-apa.
      Tapi tak lama, selepas itu mataku silau bila lampu dibuka. Di balik mata ku yang separa terbuka itu aku boleh nampak kelibat 2 bayang sedang berdiri memerhatikan aku.
      "Si Tangan dan Si Kaki Besi," tuturku, sambil tersenyum.
      "Disebabkan kau nak duduk lama kat sini. Kau patut dah tahu dah nama kita orang," balas Si Kaki Besi.
      Bila mata aku dah boleh menyesuaikan diri dengan cahaya, aku melihat dengan jelas wajah mereka berdua. Kedua-duanya berambut hitam, dan berkulit putih.  Dengan dada yang bidang,tubuh sedikit gempal,tapi tak ada lah terlalu gemuk.
      Si Tangan Besi pula ada implan di kedua-dua belah tangannya, membuatkan otot lengannya nampak sedikit besar, dan urat lengannya berwarna biru.
      Si Kaki Besi kelihatan berotot besar sedikit di perut. Barangkali kesan dari menanggung implan besi yang berat.
      "Nama aku Harut.Nama dia Marut," tutur Si Kaki Besi.
      Aku tersenyum. "Tak lah, nama kau Karut,nama kau Marut."
      "Eh aku lesing mamat ni karang. Tu nama malaikat kau tahu tak?" Tutur Marut.
      "Dah! Jangan kacau dia! Dia perlu bersedia dari segi mental dan fizikal!" tutur satu suara dari hujung bilik.
      Kedua-dua Harut dan Marut patuh dengan arahan tersebut dan mula beredar.Aku pula cuba untuk mengangkat kepala, mencari dari mana datangnya suara.
      "Tak payah nak angkat sangat kepala tu. Tak payah nak cari aku kat mana. Kau tenang je, nanti aku datang," tutur suara itu lagi. Lembut dan tenang sahaja gayanya.
      "Siapa kau?" soalku.
      "Nama aku Dr Zed Azizan. Aku pakar implanetrik," tutur lelaki itu. Kini sedang berdiri di hadapanku.
      Wajahnya bulat. Dengan pipi yang tembam. Tapi senyumannya lansung tidak kena dengan wajahnya, bagaikan dipaksa dan dibuat-dibuat.
      Barangkali ada implan di mulut doktor itu.
      "Apa tu implanetrik?" soalku, tidak faham.
      "Bidang kajian medik tentang implan," balas Dr Zed, dengan nada menyindir. Seperti soalan yang aku tanya itu soalan bodoh.
      "Bukan implanotrofik ke?" tegurku, membetulkan.
      Kelihatan merah padam muka Dr Zed. "Lebih kuranglah," balad Dr Zed, sambil memalingkan mukanya dari memandangku.
      "Ah sudah, doktor palsu ni," getus hati kecilku.
      "Aku perasan badan kau ni suci. Tak ada sebarang implan pun pada badan kau," tutur Dr Zed.
      "Aku tak pernah terfikir nak pakai implan. Lagipun mahal," balasku.
      "Ke kau ni purist? Tak nak kotorkan badan kau dengan benda-benda mekanikal ni semua?" Soal Dr Zed.
      "Aku tak ambil peduli falsafah-falsafah Nirmala semua ni. Aku cuma tak pernah terfikir pasal implan."
      "Jadi kau tak kisahlah kalau aku pasang implan ni kat kau?" soal Dr Zed kembali.
      "Tak, aku tak percaya kat kau," balasku, memprotes.
      "Kau percaya ke tak, kau tak ada pilihan lain. Kau kena hadap jugak implan ni," balas Dr Zed.
"Kenapa pulak?" Aku sudah mula meronta-meronta. Cuba untuk melepaskan diri.

"Sebab nak bertanding dalam BioTempur kena ada implan," balas Dr Zed.
      "BioTempur? Kenapa aku kena bertarung dalam BioTempur?" soalku kembali, separuh menjerit.
      "Sebab, seperti mana yang aku cakap tadi, kat sini, kat Dunia Bawah Tanah ni, hanya cakap orang yang kuat sahaja yang ada nilai. Sebabkan kau ni bukan dari sini, jadi kau perlu buktikan dulu, yang kau ni memang kuat," tutur Vince, yang tiba-tiba sahaja masuk dan berdiri di depanku.
      Kali ini, aku nampak muka Vince. Muka anak Botak Chin yang selama ini hanya dibayangkan melalui khabar angin orang ramai. Kata orang ramai anak Botak Chin wajahnya penuh dengan parut perang, tapi bila dilihat, lain pula ceritanya.
      Wajah Vince putih, bersih. Kalau pada pandangan perempuan, mungkin ramai yang akan tergoda melihat wajah Vince. Tak layak lansung wajah itu diletakkan pada anak seorang Ketua Kongsi Gelap. Tapi itulah hakikatnya.
      Rambut perangnya pula disikat kemas. Belah tepi. Menampilkan imej Vince persis eksekutif korporat. Tapi janganlah tertipu, di balik penampilan yang nampak tenang dan professional itu, wujud sifat kejam dan ganas seperti mana yang ditunjukkannya tadi.
      "Kalau aku tak nak?"  soalku kembali.
      "Aku campak kau balik dalam laut. Kau boleh pilih sama ada nak mati cepat, atau nak mati lambat," balas Vince.
      Aku tidak menjawab. Sebaliknya senyap dan hanya menjeling Vince yang sudah mula berjalan mengelilingiku.
      "Setiap Kesatria Tempur yang bertarung, akan dilengkapi implan. Setiap implan tu ada orang yang sponsor. Lebih banyak kali kau menang, lebih ramai orang nak sponsor, lebih banyaklah implan yang kau ada," sambung Vince lagi.
      " Untuk kau pulak, sebabkan kau ni orang luar, susah sikit nak cari sponsor untuk kau. Tapi mujurlah, ada orang yang sanggup sponsor," kali ini Dr Zed pula bersuara.
      " Siapa?" soalku.
      " Aku," balas Vince, sambil tersenyum,penuh makna.
      " Owh, implan ni aku pilih khas untuk kau. Dan bila dah pasang, ia akan jadi sebahagian daripada kau. Jadi, secara tak lansungnya, aku kini memiliki kau," balas Vince lalu terus melangkah pergi.
      "Dr Zed," tutur Vince lagi.
      "Ye bos,"
      "Pastikan ia sakit," tutur Vince, menyampaikan pesanan akhirnya.
      Jantung aku kini berdegup kencang. Aku menggerak-gerakkan kaki dan tangan, cuba untuk melepaskan diri dari ikatan besi yang terasa semakin mencengkam. Tapi semuanya terasa seperti sia-sia sahaja.
      "Dah sedia?" soal Dr Zed. Di tangannya kelihatan satu jarum yang sangat besar.
      Aku menggeleng. " Jangan bro. Jangan! Aku bunuh kau nanti!!!" jeritku.
      "Sorry, kau tak ada pilihan lain," balas Dr Zed sambil menyuntik jarum itu ke mataku.
      
      
      
      
      
Bab 16: Memori-1
      
      Dulu aku membesar di gelandangan. Tak ada rumah, hanya tidur di tepi jalan. Ramai kanak-kanak di Kersani begitu.
      Itulah kesan buruk dari perang. Disebabkan ramai ibu bapa yang dipanggil berkhidmat, ramai juga yang terkorban di sana. Meninggalkan kami, anak yatim sebatang kara.
      Dan disebabkan tiada ibu bapa, kami belajar untuk hidup sendiri.
      Kami cari makan sendiri, cari tempat tinggal sendiri,dan membesar sendiri. Tapi membesar itu lebih kepada cuba untuk hidup, dan mengelak dari mati.
      Yang kami ada masa tu, hanyalah satu sama lain. Dan aku ada sahabatku, Juliana.
      Aku tak tahu sejak bila aku berkawan dengan perempuan ni. Yang aku tahu,dia ni tak layak dipanggil perempuan,sebab perangai dia mengalahkan jantan.
      Masa tu kami berlima. Aku, Juliana, Lucas, Rahim, dan Parjo. Tapi sebab Juliana yang paling tua, maka dialah ketua.
      Segala apa tindak-tanduknya, kami ikut. Dia yang membawa kami untuk 'mencari makan' di pasar.
      Dan dia juga yang memastikan kami sentiasa ada 'kerja' untuk dibuat. Halal atau haram kerja tu, kami letak ke tepi dulu. Sebab kami bukan pun tahu. Yang kami nak, perut kami terisi.
      Di pasar, selalunya Parjo yang akan memastikan tak ada polis yang memerhati. Lucas dan Rahim pula akan memerhatikan kiri kanan, mewujudkan jalan untuk kami melarikan diri. Juliana akan cuba untuk mengalihkan perhatian, dan aku akan cuba untuk mencuri makanan dari penjual yang tidak perasan.
      Dan begitulah seterusnya, hari demi hari. Lansung kami tak pernah ditangkap. Kecekapan kami menarik perhatian yang lain.
      Kami mula diupah oleh ahli-ahli kongsi gelap. Mula-mula kami curi-curi yang kecil dulu. Tapi lama kelamaan yang kecil pun menjadi besar.
      Bila yang dicuri itu besar, halangan pun makin besar. Dan kami mula merasa tertekan, bila tindak tanduk kami mengundang lebih banyak pembalasan. Kadangkala sehingga ada antara kami yang cedera.
      Tapi Juliana seperti tak kisahkan semua itu. Yang dia mahukan, ganjaran yang lebih besar. Aku pernah bertanyakan pada Juliana.
      " Juliana, aku rasa tak sedaplah sekarang," tuturku, suatu hari. Ketika itu kami sedang melepak di kawasan pengumpulan sekerap. Memerhatikan Perasing Square yang terletak di seberang sungai dari kami. Di waktu malam yang gelap itu, Perasing Square kelihatan cukup bergemerlapan sekali.
      "Kenapa?" soal Juliana kembali.
      "Jomlah kita balik macam dulu, curi kecil-kecil je. Aku rasa tak seronoklah nak kerja bawah Megat ni," balasku.
      "Azrahel, kau tahu tak Megat ni antara orang kuat Samseng Bayang Hitam?" soal Juliana kembali.
      "Aku tahu, tapi kerja dia bagi makin lama makin bahaya lah. Minggu lepas, hampir-hampir Parjo kena tangkap kau tahu? Dia tak perasan lansung yang polis tu sedang menyamar," balasku.
      Juliana bangun, memandang ke depan. Matanya dipaku pada pemandangan yang gemilang yang datang dari Perasing Square.
      " Kau tak nak hidup macam tu, Azrahel?" soal Juliana
      Aku faham apa yang dimaksudkan Juliana itu. Memang sejak dari dulu lagi Juliana dambakan hidup dalam kalangan korporat. Tinggal tinggi di awanan, menikmati segala kemewahan dunia.
      "Aku nak, tapi aku nak kita semua sekali, selamat sampai kat sana. Hidup kat sana sama-sama. Kau faham tak maksud aku?" soalku kembali.
      " Aku faham. Dan aku pun nak benda yang sama sekali Azrahel. Tu sebab, kali ini aku ada ambil job yang besar," balas Juliana.
      "Job besar? Job apa Juliana?" soalku.
      "Megat ada suruh kita curi implan dari SRIKANDI. Ni implan prototaip, jadi memang berharga habislah. Dia orang janji nak bayar kita semua 500 juta kredit,"
      "Maksudnya, kita dapat 100 juta setiap seorang?" soalku, inginkan kepastian.
      "Ya, dan dengan duit sebanyak tu, kita boleh lari keluar dari sini. Kita boleh tinggalkan gelandangan yang suram macam ni, hidup di tengah bandar yang bergemerlapan," balas Juliana.
      "Tapi kerja ni bahaya Juliana," tuturku lagi, menyatakan kerisauan.
      "Kau jangan risau, aku akan rancang sehabis baik. Aku akan pastikan kita semua selamat. Yang penting 500 juta ada dalam genggaman kita," balas Juliana, penuh yakin.
      Aku hanya mampu mengangguk, tapi risau itu tetap ada
      
***
      Aku tersedar dalam gelap. Terasa mataku seperti dicucuk-cucuk. Rasa bisa dari pembedahan semalam masih belum surut.
"Kau dah sedar?" soal Dr Zed.
      Aku tidak menjawab.
      "Bagus, kau ada setengah jam je lagi. Harut! Marut!" laung Dr Zed, sambil membuka lampu.
      Cahaya yang menyuluh itu menambahkan lagi bisa di mataku. Aku hanya mampu mengetap bibir menahan sakit. Kelihatan Harut dan Marut turun dari atas, datang menghampiri ku.
      "Macam mana? Best?" soal Harut sambil tersenyum. Aku diam tidak menjawab.
      "Kamu berdua kena sediakan dia. Pakaikan baju perisai semua. Perlawanan dia sekejap je lagi," arah Dr Zed.
      Harut dan Marut kedua-duanya patuh. Membuka ikatan besi di tangan dan kakiku.
      "Aku dengar, kau kena lawan Raksa petang ni. Haha, good luck lah," tutur Harut.
      "Ya, aku bertaruh kau cuma boleh bertahan 10 minit. Harut bertaruh 5 minit," kali ini Marut pula bersuara.
      Aku tidak membalas lansung. Fokusku kini hanya untuk menyesuaikan pandangan mataku. Tapi setiap kali aku membuka mata, setiap kali juga terasa mataku seperti dicucuk jarum yang besar. Yang peliknya segala yang aku nampak kini, bertukar menjadi hijau.
      "Kau pasang implan apa ni?" soalku.
      "Kau tengoklah nanti," balas Dr Zed.
      Harut dan Marut memapahku ke satu bilik yang kosong. Aku dicampak ke atas lantai begitu sahaja. Masih lagi cuba menyesuaikan diri dengan implan yang ditanam di mataku.
      Kini, aku mula dapat melihat secara normal, tapi masih lagi kelihatan hijau pandangan mataku.
      "Kau kena pakai Q-bit, jadi segala apa yang kau tengok, akan sync ke Q-bit kau," tutur Harut pula, sambil meletakkan Q-bit ke pergelangan tanganku.
      Setelah Q-bit dipasang, barulah aku dapat melihat dengan jelas. Tiada lagi warna hijau, tapi sebaliknya setiap objek yang aku pandang datang dengan identifikasi dan komen.
      Aku melihat Harut.
"HARUT INGRID. UMUR 38 TAHUN. LELAKI. IMPLAN CYBERNETIK DENGAN KUASA APUNGAN DI KAKI.KELEMAHAN-OTOT DI PERUT YANG SENTIASA KEJANG. IMPLAN KAKI YANG TERLALU BERAT MENYUKARKAN PERGERAKAN"
      " Dan ini pulak baju zirah kau. Kurang-kurang kalau kena tumbuk besi, tak adalah terasa sangat," tutur Marut sambil memakaikan baju zirah ke badanku.
      Aku memandang pula Marut.
"MARUT INGRID. UMUR 38 TAHUN. LELAKI. IMPLAN CYBERNETIK DENGAN MERIAM ARTILERI DI TANGAN KIRI, DAN PERISAI DI TANGAN KANAN. KELEMAHAN-OTOT BAHU YANG KEJANG, KERANA NISBAH BERAT BADAN DAN IMPLAN YANG TIDAK SEIMBANG"
      "Argh," terasa sakit kepalaku, seperti dicucuk.
      "Jangan push banyak sangat implan kau tu. Nanti overload saraf kat mata," tutur Dr Zed memberi nasihat.
      Aku mengangguk.
      "Kau dah sedia?" soal Marut
      "Bagi aku senjata," pintaku.
      "Orang lawan dengan implan. Bukan dengan senjata," balas Marut
      "Aku perlukan senjata," balasku, berdegil.
      "Nah, batang paip," balas Harut sambil mencampak batang paip itu ke arahku. Aku menyambut dengan tangan kanan.
      "Dengan ini, aku ada peluang," getus hati kecilku.
      Aku melangkah perlahan-lahan, dipimpin oleh Harut dan Marut menuju ke pintu. Setelah aku yakin, aku boleh berdiri tegak, aku melangkah dengan lebih pantas, meninggalkan Harut dan Marut di belakang.
      Pintu tu aku buka, dan aku disambut dengan sorak gemuruh dari entah berapa ribu orang yang ada di situ. Rupanya bilik ini bersambung dengan arena pertarungan bawah tanah.
      "Raksa! Raksa! Raksa! Raksa!"
      Kedengaran semua orang dalam arena bersorak. Bukan untukku, barangkali untuk lawanku.
      Satu lumpu sorot kini dipancarkan ke wajahku, mengumumkan kehadiranku pada penonton yang ada.
      "INILAH DIA, KESATRIA TEMPUR KITA UNTUK HARI INI. YANG AKAN MENCABAR TAKHTA RAKSA! DIPERSILAKAN!! AZRAHEL SI PENGGALI KUBUR!!!!!!"
      "Penjejak-lah," balasku, tapi aku meneruskan juga langkah, menuruni tangga ke arena di bawah.
      Arena BioTempur tidak sama setiap kali perlawanan. Ada sahaja kejutan yang menanti di setiap arena bagi mana-mana Kesatria Tempur yang bertarung. Kadang-kadang ianya kosong, kadang-kadang ianya dipenuhi binatang buas, dan kadang kala ianya dipenuhi dengan pelbagai halangan.
      Semuanya bagi menambahkan lagi rencah pertarungan.
      Kali ini, arena yang aku jejaki dilengkapi dengan tasik magma di kiri, serta tasik ais di kananku. Hanya ada sedepa sahaja ruang tanah yang selamat untuk dipijak di antara dua tasik berbahaya ini, dengan ruang bulatan yang besar di tengahnya.
      Aku melangkah dengan perlahan, membawa batang paip di sebelah tangan. Masih lagi aku cuba menyesuaikan diri dengan implan di mataku yang mencucuk-cucuk, seperti sengaja ingin menyiksa pemakainya.
      "DAN INILAH DIA, JUARA BERTAHAN KITA.YANG TAK PERNAH KALAH. SUDAH MENUMPASKAN LEBIH DARI SERIBU PETANDING, RAKSAAAAAAAAA!!!!!!"
      Bergema seluruh arena dengan sorakan, bila Raksa mula masuk dan menuruni tangga. Dari jauh aku nampak kelibat lawanku. Badannya sasa, kepalanya botak, tapi tak ada lagi mata manusia di situ, digantikan dengan implan mata robot yang besar, nampak seperti lelabah sahaja gayanya.
      Di tangan dan kakinya kelihatan terserlah implan. Aku cuba memfokuskan mataku untuk menganalisa kelemahan lawanku
      "RAKSA. UMUR 28 TAHUN. IMPLAN OPTIKAL CYBERNETIK VISHNU DI MATA. DILENGKAPI DENGAN INFRARED DAN JUGA ANALISA OPTIKAL. IMPLAN BILAH PEPATUNG DI TANGAN KANAN, DAN PERISAI TENAGA DI TANGAN KIRI. IMPLAN APUNGAN DI KAKI. KELEMAHAN-------------------
--------------------------------------------------------------------------------------------------------------------------
-------TIADA KELEMAHAN YANG DAPAT DIKESAN-------------------------------"
 	"Mampus," getus hati kecilku.














Bab 17: BioTempur
      "ANDA SEMUA DAH BERSEDIA??!!!!!!"
      Pengumuman itu membuatkan seluruh arena bergema. Lampu-lampu neon berwarna ungu berkelip-kelip mengikut sorakan yang turun naik dari penonton.
      Kalau tanya aku, aku belum bersedia. Tapi lawanku Raksa nampaknya sudah tidak sabar. Dia dulu yang memulakan langkah, melompat dengan implan apungan di kakinya. Merapatkan jurang, dan jatuh betul-betul di depanku.
      Bergegar tanah yang ku pijak.
      "Kau nak yang mana? Tangan kanan ke kiri?" soal Raksa, sambil mengeluarkan bilah pepatungnya.
      "Sini bukan tempat nak borak bro," tuturku,lalu terus menghayun batang paip di tangan.
      Raksa menahan dengan tangan kirinya. Perisai tenaga terbentuk, membuatkan hayunanku lansung tak memberi kesan.
      Aku dah boleh mengagak yang bilah pepatungnya akan menyerang, jadi dengan lebih pantas aku berlari, ke belakang Raksa. Aku hayun batang paip itu ke kepalanya.
      "Swoooop." Kena.
      Raksa menoleh memandangku, tapi aku sudahpun tiada di sisi. Aku beralih ke belakangnya, dan kali ini mensasarkan belakang lututnya.
      Aku menghayun pada bahagian yang masih lagi daging manusia.
      "Arghhhh!!!" Jerit Raksa. Nampaknya berkesan. Terhenti sekejap langkah Raksa.
      "WAHHHHH!!!!! AZRAHEL,SI PENGGALI KUBUR bergerak dengan cukup cekap dan pantas. Bagaikan harimau kumbang . Langkahnya tepat menyerang sendi Raksa. Barangkali refleks yang pantas ini datang dari implan di matanya?!"
      "Mana ada," tuturku, walau tiada siapa yang mendengar. Tapi aku tak kisah, mataku masih lagi tertumpu pada Raksa di depan.
      "IMPLAN AZRAHEL DI TAJA SEPENUHNYA OLEH ENCIK VINCE CHIN. IA MERUPAKAN IMPLAN OPTIKAL RATNA-53S. DIKELUARKAN OLEH SATEM CO!!!!!"
      Aku melihat Raksa sudah mula mengatur langkah. Tapi kali ini, aku dah bersedia. Dengan senyuman yang terukir, aku berlari-lari anak, cuba merapatkan jurang.
      Tapi belum beberapa langkah ke depan, mataku tiba-tiba diserang sakit yang amat sangat. Seperti ada jarum yang amat besar kini sedang perlahan menembusi kornea.
      Aku menutup mata, menahan sakit. Hampir aku tak menyedari bilah pepatung yang kini sudah pun seinci dari kepalaku.
      Mujurlah aku sempat mengelak, tapi bilah pepatung itu masih lagi sempat mencarik kulit belakangku.
      Kesakitan yang datang, membuatkan aku hampir sahaja tersungkur ke depan,tapi mujurlah kaki ku masih mampu bertahan.
      "OWHHH nampaknya penggunaan implan yang berterusan mendatangkan kesan buruk!!! Saraf Azrahel dah OVERLOADDD!!!!"
      "Aku tak pakai pun implan bodoh kau ni," getus hati kecilku. Aku mengetap bibir, menahan rasa perit di belakang badanku. Sambil cuba bangun untuk berhadapan kembali dengan Raksa.
      Tapi, belum sempat aku berbuat apa-apa, Raksa sudah terlebih dahulu menumbukku. Aku hanya mampu bertahan dengan batang paip besi. Tapi gelombang kejutan yang terhasil dari tumbukan itu terlalu kuat sehingga aku tercampak ke belakang.
      Patah paip besi ku, menjadi dua. Tangan besi Raksa rupanya dilengkapi dengan pemancar gelombang.
      "NAMPAKNYA RAKSA TELAH MEMBALAS! BARU 2 MINIT BERLALU. ADAKAH INI SAAT-SAAT AKHIR AZRAHEL?"
      Aku tersenyum. "Jauh sama sekali," getus hati kecilku. Dengan paip besi yang patah di kiri dan kananku, aku dah tahu apa yang patut aku lakukan.
      Aku berlari dengan pantas, tekad menuju ke sasaran. Raksa melepaskan satu lagi tembakan gelombang, tapi aku sempat mengelak ke kiri. Kakiku hampir terjatuh ke tasik lava, tapi aku teguhkan juga langkah, meneruskan larian ke depan.
      Aku bertindak lebih pantas kali ini, sebelum bilah pepatung sempat mengenai badanku, aku sudahpun mengelak.
      Bebilah patung yang keluar dari tangan Raksa meninggalkan ruang kosong antara daging dan mesin. Itulah dia sasaranku.Aku menusuk batang besi yang tajam itu tepat ke situ.
      "Arghhhhhhh!!!!!!!!!!" menjerit Raksa kesakitan. Memancut-mancut darah dari tangan kanan Raksa. Bilah pepatungnya kini sudah tidak boleh digunakan lagi.
      Aku tersenyum, puas. Masa untuk langkah yang kedua.
***
      Dalam hiruk pikuk penonton berdiri dan bersorak, kelihatan seorang seperti tidak kisah dengan pertarungan yang hangat di depannya.
      Bukanlah dia tidak menonton, tapi baginya tiada apa yang menarik untuk disorakkan. Walaupun yang bertarung di depan itu, adalah kawan lamanya.
      J sekadar senyum, dan menuturkan beberapa komen ( "Boleh tahan" dan "Come on Azrahel") melihatkan aksi ligat Azrahel di medan tempur.
      Tapi matanya lebih tertumpu pada apa yang sedang berlaku di belakang tabir arena. J menghidupkan pengesan infrared pada implannya. Memerhatikan dengan teliti pada platform teratas.
      Platform yang menempatkan Vince Chin berserta orang kanannya. Kelihatan Vince Chin sedang berdiri sambil menikmati minuman di tangan. Mungkin Whiskey,mungkin juga Vodka.
      Tiada siapa yang tahu. Bagi J, itu bukan persoalan yang penting. Lebih penting memikirkan siapa yang ramai-ramai sedang berkumpul di luar bilik Vince.
      Dan apa tujuan mereka.
      "Nampak sasaran tak?" soal J kepada Remy.
      "Tak, setakat ni tak nampak lagi. Tapi ada beberapa kamera lagi aku belum dapat godam," balas Remy.
      "Godam cepat, kita kena betul-betul pasti sebelum bertindak," balas J.
      "Kau pasti ke Botak Chin datang ke sini?" soal J lagi.
      "Pasti. Ada banyak khabar angin berlegar di Mayaloka mengatakan Tiger Sammy akan membawa Botak Chin ke sini, untuk mengumumkan yang dia belum mati," balas Remy,menerangkan.
      J masih tidak berpuas hati dengan jawapan Remy. Seperti ada sesuatu yang tak kena dengan semua ini.
      "Entahlah, orang kongsi gelap ni suka cakap besar," balas J.
      "Jadi kau tak rasa Botak Chin ada kat sini?" soal Remy kembali.
      "Tak. Kamera CCTV ada tunjuk apa-apa tak?" soal J pula, meminta sedikit maklumat sebelum membuat keputusan.
      "Tak ada. Masih belum nampak lagi kelibat Botak Chin," balas Remy
      "Kita bercakap je pasal Botak Chin. Tapi itu badan dia. Yang kita nak, orang dalam badan tu. Dan aku tak rasa dia ambil peduli pasal perang kongsi gelap ni semua," terang J.
      "Jadi?" soal Remy kembali
      "Baik kita pergi dari sini. Tak lama lagi, tempat ni akan jadi medan perang," balas J kembali.
      "Macam mana dengan dia?" soal Remy.
      "Pedulilah pasal dia," balas J.
      "Kau pasti?"
      " Tengoklah nanti macam mana!" balas J,separa menjerit. Memberi amaran pada Remy agar menamatkan perbualan.
***
      Raksa sedang mengerang kesakitan. Jeritannya bergema memenuhi segenap ruang arena.
      Aku pula sekadar berdiri memerhatikan lawanku. Dengan satu lagi batang paip di tanganku, aku mencari ruang untuk menyerang.
      Tapi Raksa tetap tidak berputus asa. Dia melepaskan tembakan gelombang secara rambang, bagi menyekat kemaraanku.
      Tapi satu pun tak mengena. Aku sekadar berlari menunduk, memastikan tembakan itu melepasi kepalaku.
      Aku kini dah nampak sasaranku. Implan optikal yang terbuka tutup bila mana Raksa membidik.
      Aku membidik sasaranku, mengaktifkan implan mata hijauku. Aku menunggu masa, menantikan implan optikal itu terbuka.
      Bingo! Ia terbuka luas, mendedahkan bahagian mekanikal di dalamya. Aku membaling batang besi ku, tepat mengenai sasaran.
      Raksa menjerit sekali lagi. Petanda yang aku sudahpun menang. Tapi belum sempat aku meraikan, tembakan gelombang itu tepat mengenai dadaku. Jauh aku tercampak ke belakang.
      "Nampaknya kedua-dua petanding kita sudah tumbang!!! Kita tengok siapa yang boleh bangkit dahulu!!"
      Aku yang masih lagi sedar, mendengar kira turun dari penonton yang ada dalam arena. Tapi aku tak mampu bergerak, hanya terbaring kaku di situ.
"10!!!!"
"9!!!!"
"8!!!!"
      Selepas itu, semuanya gelap. Aku tak tahu apa yang berlaku, selepas nombor 8 disebut.
      
Bab 18: Memori-2
      Kalau bab merancang, kami memang serahkan sahaja pada Juliana. Walaupun baru berusia 15 tahun, tapi pemikiran dan kematangan Juliana mengatasi umurnya.
      Sebab itulah Parjo, Lucas dan Rahim tak pernah lansung mempersoalkan Juliana. Kecuali aku, yang sering sahaja bertekak dengannya.
      "Kau biar betul nak biar Parjo seorang-seorang paling belakang? Kita tengah berhadapan dengan korporat kau tahu tak," tuturku, beberapa jam sebelum mereka sepatutnya mencuri implan SRIKANDI.
      "Sebab tu lah aku tak nak ramai-ramai orang dengan Parjo. Aku tak nak tarik perhatian orang," balas Juliana.
      "Tapi kita cakap pasal korporat kau tahu tak? Pengawal dia orang bukan polis, tapi pengawal bersenjata. Penuh implan kat badan. Aku dengar sampai dah ada yang dah diubah genetik," balasku lagi.
      "Lah, kerja Parjo senang je. Dia cuma kena perhatikan sahaja, kalau ada pengawal ataupun drone perasan, kena inform kat kita," balas Juliana
      "Tapi bahaya!!" jeritku memprotes.
      "Bro, aku boleh buatlah," kali ini Parjo yang sejak dari tadi mendiamkan diri, mula bersuara. Dia berdiri di tengah, di antara aku dan Juliana.
      "Tapi..." Aku masih lagi tak berpuas hati.
      "Kau tak percaya aku boleh ke?" soal Parjo kembali.
      Belum sempat aku menjawab, seorang lelaki masuk ke kabin kami.
      "Apa yang bising-bising ni?" soal Megat. Lantang suaranya, seperti hendak menggertak kami semua.
      Masing-masing tak menjawab. Hanya memandang antara satu sama lain.
      Megat memandang wajahku sambil menggelengkan kepala. " Kau ni tak habis-habis nak buat hal-lah. Ketua kau tu dah cakap ok tu, kau ikut jelah!"
      "Tak ada apa-apalah. Kita orang berbincang je," balas Juliana.
      "Dah, pakej dah makin dekat. Aku nak kau orang bersedia," arah Megat.
      Juliana mengangguk, lalu terus memimpin kami semua keluar dari kabin. Di luar, kami melihat beberapa buah kereta sudahpun berkumpul di depan. Kelihatan salah satunya adalah kereta mewah, barangkali milik eksekutif korporat.
      "Weh, tu DELIMA wei, DELIMA baru. Perghhhhhh," tutur Lucas, teruja melihat kereta mewah di depannya.
      "Diam!!! Orang besar tu!" gertak Megat. Kami semua patuh, dan memerhati sahaja lelaki yang keluar dari kereta DELIMA itu.
      Orangnya tinggi, berdada bidang. Rambutnya hitam, bermisai dan berjanggut kemas. Memakai sut yang lengkap, uniform rasmi eksekutif korporat.
      "En Rizman Razali. Selamat Datang. Tak sangka encik sudi nak datang tengok operasi kami," tutur Megat, gayanya seperti menyambut seorang VIP.
      "Aku tak percaya bila kau cakap budak-budak yang akan buat kerja aku," balas Rizman.
      Megat terdiam. Hanya menoleh memandang kami semua. Kami semua pun sama, hanya menunduk ke bawah. Cuma Juliana sahaja yang berani melangkah ke depan.
      "Sebab yang tua tak berani nak buat," balas Juliana. Rizman tersenyum.
      "Ni ke budaknya?" soal Rizman kembali.
      "En Rizman, kejap lagi train tu akan lalu dekat platform bawah ni. Disebabkan train tu selalu kena rampas, jadi mereka pasang pengesan kat setiap bumbung gerabak. Jadi dari stesen Indera sampailah ke Kersani, kereta-api ni tak boleh disentuh," tutur Megat.
      "Ya, aku dah tahu tu. Jadi apa kaitannya dengan budak ni?" soal Rizman kembali.
      "Tapi kami jumpa satu loophole. Pengesan tu tak boleh kesan kalau berat bawah 50 kg," sambung Megat lagi.
      "Dan itu fungsinya budak-budak macam kami ni. Kereta api tu, ada 6 gerabak. Setiap satu dari kami, akan ambil satu gerabak. Parjo akan ambil di hujung, sebab situlah pengawal selalu ada. Lucas dan Rahim akan ambil gerabak ke-3 dan ke-4. Gerabak 1 dengan 2,aku dengan Azrahel" tutur Juliana,mencelah.
      Megat menjeling Juliana. Mungkin memarahinya kerana mencelah cakap orang tua.
      "Aku suka budak ni," tutur Rizman, membalas.
      "Kereta api dah dekat!" umum orang Megat.
      "Kau orang semua dah bersedia?" soal Megat pada kami semua.
      "Sekejap. Aku ada hadiah untuk mereka," tutur Rizman, sambil mengeluarkan kotak kecil, seperti kotak cincin sahaja bentuknya.
      "Ni pil, keluaran PERMATA yang terbaru. Sepatutnya untuk tentera. Katanya boleh improve gerak badan dan koordinasi refleks. Tapi aku ada satu je, siapa nak?" tutur Rizman.
      "Bagi kat aku," arah Juliana. Rizman tersenyum, sambil membuka kotak tersebut, dan menghulurkan pil di dalamnya kepada Juliana.
      "Ok, dah dekat. Sedia semua?" soal Megat lagi
      Aku, Parjo, Lucas dan Rahim mula mengambil tempat di hujung platform. 
Di bawah kami, laluan rel kereta api. Yang menunggu kehadiran kereta api di atasnya.
      "Hati-hati semua." Aku memberi kata semangat. Juliana pula mengambil tempat di sebelahku, sambil menelan pil yang diberikan Rizman.
      Sebaik sahaja kereta api itu tiba,aku melompat ke gerabak yang pertama. Selamat. Aku menoleh ke belakang, melihat satu demi satu rakanku berjaya melakukan lompatan mereka.
      Juliana, Lucas, Rahim dan....mana Parjo?
      Parjo baru sahaja hendak melompat, bila menghampiri gerabak terakhir. Tapi lompatannya berakhir bila satu dron tiba-tiba muncul, menembaknya jatuh. Parjo serta merta kecundang.
      "Parjo!!!!" jeritku, cuba untuk menyelamatkan sahabatku,tapi Juliana menghalang.
      "Teruskan Azrahel!!" laung Juliana. Kelihatan senyuman terbit di wajah itu, dengan matanya yang sedikit merah, barangkali kesan dari pil yang ditelan.
      Aku terpaksa akur. Aku memulakan langkah dengan turun ke tepi tingkap gerabak. Aku mengeluarkan pisau laserku, dan mula memotong ruang kecil pada tingkap.
      "Arghhhhh!!"
      "Siapa tu?" laungku kepada Juliana, yang masih lagi ada atas gerabaknya.
      "Lucas,dia kena tembak dron," balas Juliana bersahaja.
      "Juliana!!! Selamatkan Lucas!!" arahku.
      "Rahim ada! Lagipun kita kena dapatkan implan tu, lagi penting"
      "Kau tukar tempat dengan aku, aku pergi tengokkan Lucas dan Rahim. Kau ambik implan," tuturku memberi cadangan. Entah apa yang tak kena dengan Juliana. Barangkali pil itu puncanya.
      Juliana setuju, dan mula melompat ke bumbung gerabakku. Aku pula melompat dari sisi, ke bumbung gerabak kedua.
      Aku berlari-lari anak menghampiri Lucas, yang kelihatan terbaring di atas gerabak. Dari jauh, aku lihat Rahim cuba untuk melompat ke gerabak Lucas.
      "Rahim! Jangan!" jeritku, tapi disebabkan jarak yang jauh,jeritanku tidak didengar.
      Sebaik sahaja Rahim tiba di gerabak Lucas, dua menara turet naik di bumbung gerabak,memuntahkan pelurunya ke tubuh Lucas dan Rahim.
      "Lucas! Rahim!" Ya Allah,dalam sekelip mata, 3 orang kawanku terkorban.
      "Argh!" Kali ini,Juliana pula yang menjerit. Aku tak nak kehilangan kawan aku yang terakhir.
      Aku beralih kembali ke Juliana, yang kelihatan sedang bergelut hendak membuka tingkap gerabak.
      "Sekejap, aku tolong kau," laungku. Tapi belum sempat aku berbuat apa-apa, kelihatan satu dron sudahpun menghampiri, dengan sinaran laser sudahpun dibidik ke arah Juliana.
      Aku melompat, menarik Juliana dari sisi gerabak. Kami berdua jatuh ke tanah rumput, ditinggalkan kereta api yang terus mara ke hadapan. Bersama dengan mayat Lucas dan Rahim
      "Woi!!! Kenapa kau tarik aku?" Juliana menjerit, menolak aku ke tepi.
      "Ada dron nak tembak kau!!"
      "Aku boleh elaklah!" balas Juliana lalu bingkas bangun, melangkah jauh dariku.
      "Kau nak pergi mana?" soalku.
      "Aku nak ambil implan tu" balas Juliana.
      "Kau tahu tak semua kawan-kawan kita dah mati?" soalku kembali. Aku tak dapat menahan air mata dari mengalir di pipiku.
      "Implan tu lagi penting," balas Juliana kembali.
      "Penting sangat ke melangkah ke depan tu?"
      "Ya. Melangkah ke depan lagi penting bagi aku. Aku tak nak tersekat kat tempat yang sama," balas Juliana lalu terus melangkah pergi.
      "Juliana!" Juliana!!" "Juliana!!!"
***
      Aku tersedar di masa hadapan. Tersedar dari mimpi memori masa kecilku. Dan aku kini tersedar kembali di sebalik jeritan dan hiruk pikuk dalam arena.
      "Tuan-tuan dan puan-puan!! Vince telahpun berbohong pada anda semua! Botak Chin masih hidup!!!!!" laung satu suara.
      "Kau jangan buat kacau kat sinilah Tiger!! Mana bukti kau??" Kali ini suara Vince pula yang keluar. Kedengaran suaranya seperti tergagap-gagap. Seperti gementar.
      Aku cuba untuk bangun dan membuka mata, tapi kelihatan sesorang sedang memegang tanganku, memintaku agar bertenang.
      "Shhh!! Jangan bergerak! Pastikan dia orang betul-betul distracted dulu," tutur suara itu.
      "Siapa?" soalku, yang masih lagi terasa sakit di dada.
      "Bukak mata kau,"
      Aku membuka mataku. Mulanya aku keliru,macam mana kepala di depanku boleh terapung. Rupanya pemilik kepala itu sedang memakai sut limunan.
      Aku kenal mata yang merah itu.
      "J.....bukan, Juliana."
      "Yo Azrahel, lama tak jumpa kau," balas Juliana sambil memaparkan senyumannya.
      
      
      
      
      
      



Bab 19: Huru-Hara
      Dunia Bawah Tanah kini berada di ambang perang. Semuanya bermula dengan kematian Botak Chin, ketua Flash Devil.
      Bila Vince mengumumkan kematian bapaknya, semua ketua kongsi gelap yang lain menawarkan simpati. Tapi di sebalik itu, mereka juga nampak peluang yang sudahpun terbentang.
      Ada 4 kongsi gelap utama di Kersani. Flash Devil, Bayang Hitam, 44 Hikmat, dan juga Yellow Dragon. Mereka masing-masing menguasai wilayah yang dibahagikan sama rata di Tanah Kontang.
      Cuma Flash Devil sahaja yang ditolak ke Kara Samudera. Mulanya nampak macam Flash Devil yang tertindas.
      Kerana Kara Samudera tak punya apa-apa. Tak ada siapa tinggal di sana. Tak ada setinggan, tak ada pasar haram, tak ada pusat judi, mahupun tempat pelacuran.
      Yang ada hanyalah bangunan-bangunan tinggal, yang sudahpun ditenggelami air. Tapi tak ramai yang tahu, di bangunan-bangunan lama inilah, banyak harta karun menanti.
      Sampah-sampah elektronik yang berharga terkumpul banyak di Kara Samudera. Menjadikan Kara Samudera lombong emas tersimpan, menanti untuk diteroka.
      Dan Botak Chin bijak. Dia nampak nilai sebenar Kara Samudera. Dengan sumber nadir bumi yang sangat terhad, setiap sampah elektronik yang boleh dikitar semula, amatlah berharga.
      Botak Chin menawarkan Kara Samudera dan sumbernya kepada syarikat korporat. Dan KERAMAT merebut peluang terssebut.
      Maka wujudlah perjanjian lumayan antara syarikat korporat. 30% keuntungan jualan hasil nadir bumi di Kara Samudera dibayar balik kepada Flash Devil.
      Maka kongsi gelap yang lain pun melopong. Sangka mereka Flash Devil akan tersungkur. Makin kuat jadinya. Dan dengan sokongan korporat, Flash Devil menjadi kongsi gelap terkuat di Kersani.
      Tapi semua itu bakal berubah.
***
      "Apa bukti kau aku tipu?" soal Vince. Dia kini dikelilingi oleh kuncu-kuncu Tiger Sammy yang masing-masing sedang mengacukan senjata ke arahnya.
      Ini bukan masa untuk mengalah dan berundur fikirnya. Ini masa untuk membuktikan kemampuannya sebagai anak Botak Chin.
      "Mahen! Tunjukkan video tu!" jerit Tiger.
      Terpampang di skrin arena, video Botak Chin mencuri emas Regina Kohler, dan membunuh perempuan itu.
      Hilang darah di muka Vince. Pucat. Tersebar juga apa yang ditakutinya selama ini.
      "Tu bukan Botak Chin.Gambar tu kabur, macam mana kau boleh pasti tu bapak aku?" soal Vince kembali.
      "Macam mana pula dengan video ni?" balas Tiger kembali.
      Kali ini adengan dalam video itu bertukar pula ke suasana dalam Melur City. Ketika Azrahel berbalas kata dengan Botak Chin.
      "Jelas kan gambar tu?" soal Tiger kembali. Vince terdiam, ligat kepalanya mencari hujah.
      Dia menoleh kiri dan kanan, menilai risiko yang sedang dihadapi. Tiger dan kuncunya ada lebih dari 10 orang. Masing-masing sekurangnya-kurangnya dengan raifal di tangan.
      Dia pula ada 3 orang sahaja pengawal. Masing-masing hanya bersenjatakan pistol. Pengikut-pengikutnya yang lain dah pun melarikan diri, sebaik sahaja Tiger Sammy muncul. Tak boleh pakai.
      Maka Vince kini tersepit. Tiada jalan keluar.
      "Dia sebut nama bapak aku pun salah," tutur Vince perlahan, mencuba langkah terakhir.
      "Siapa?" soal Tiger Sammy, keliru dengan apa yang dituturkan Vince.
      "Penjejak Kubur tu, Azrahel. Kau dengar tu, dia panggil bapak aku Victor," balas Vince.
      "Peduli apa. Tu memang video bapak kau!" balas Tiger.
      "Kita panggil Penjejak Kubur tu ke sini. Dia ada, tengah bertarung kat bawah tu. Kita bawak dia ke sini, biar dia jelaskan apa yang berlaku," tutur Vince lalu berjalan ke tingkap, mencari Azrahel di arena.
      Sambil menekan butang pada mikrofon, Vince melaungkan nama Azrahel.
      "Azrahel!!" Tapi Azrahel tidak kelihatan. Hanya ada Raksa di arena, mengerang kesakitan. Sambil dipsrhatikan oleh beberapa pegawai kesihatan
      "Mana dia pergi?" tutur Vince perlahan. Terlopong mulutnya. Kusut fikirannya. Harapan tunggalnya kini telah menghilangkan diri.
      "Kau tak payah nak berdalih lagi," tutur Tiger, sambil mengacukan pistolnya tepat ke kepala Vince.
***
      Bunyi tembakan yang bergema itu membuatkan aku terkejut. Bunyi jeritan yang menyusul membuatkan langkah aku terhenti.
      "Apa yang dah jadi?" soalku pada Juliana di depan.
      "Perang dah mula," balas Juliana.
      "Perang apa pulak ni. Perang dah lama mulalah," balasku.
      Juliana kini menghentikan langkahnya, bersandar di dinding sambil menarik ku duduk di sebelahnya. Dia melihat di balik sudut, memastikan tiada sesiapa di koridor sebelah.
      "Perang kongsi gelap. Tapi sekarang bukan masanya Azrahel. Sekarang kita perlu keluar dari sini secepat mungkin. Kau tahu macam mana?" soal Juliana.
      "Tak, aku datang sini bertutup mata," balasku.
      "Remy," Juliana memanggil. Kelihatan satu hologram terpancar.  Suram sahaja warnanya. Barangkali untuk mengelak mereka dari dilihat.
      Hologram itu memaparkan seorang lelaki Melayu, yang tinggi dan kacak. Dengan kulit hitam manis, lelaki itu berdiri tegak, senyum memandang Juliana.
      "Hai sayang," tutur Remy.
      "Kau jangan nak sayang-sayang sangat. Aku nak kau carikan jalan keluar," tutur Juliana.
      Hilang senyuman di wajah Remy, sambil dia menjeling memandangku. Remy kemudiannya memancarkan satu hologram peta di depan. Menunjukkan kedudukan mereka, dan juga peta keseluruhan ruang arena.
      Barulah aku tahu yang arena ini terletak di Kara Samudera. Di dalam salah satu bangunan tinggal yang sudah separuh ditenggelami air laut.
      Kelihatan Remy menandakan laluan keluar mereka di atas peta hologram.
      "Kalau ikutkan pada analisa, kau ada jalan keluar kira-kira 500 m dari sini. Dekat dengan platform parkir," tutur Remy.
      "Bagus, bawakkan sekali hoverbike ke sana. Jumpa sana dalam 5 minit," balas Juliana lagi.
      "Sekejap, Remy, tolong carikan barang-barang aku," arahku.
      "Siapa dia ni? Tiba-tiba nak arah sesuka hati," balas Remy, memprotes.
      "Dengar cakap dia Remy. Another gun is always good for me," balas Juliana.
      Remy mendengus, tapi patuh juga dengan arahan Juliana.
      "Kau punya barang tak jauh je dari sini. Rakaman CCTV tunjukkan ia ada dalam 100 m ke kiri kita," tutur Remy.
      Aku mengangguk, dan mula bersedia untuk membuka langkah.
      "Aku ikut kau," tutur Juliana.
      "Mari."
***
      Peta Remy membawa aku dan Juliana menelusuri jalan yang berselirat, semata-mata demi mengelak dari bertembung orang lain.
      Di kiri dan kanan aku mendengar bunyi teriakan orang. Cemas sahaja lagak masing-masing.
"Wei, Tiger Sammy datang!!"
"Bos kena kepung woi!!"
"Panggil orang-orang kita!!!"
"Mana Harut dan Marut ni??!!!
      Susana huru-hara itu hanya menambahkan rasa cemas dalam hati. Betullah kata Juliana. Kami semua perlu keluar cepat dari sini. Kalau tak, kami semua akan terperangkap dalam perang kongsi gelap.
      Aku dan Juliana sampai di sebuah bilik. Dari jauh kelihatan barang-barang aku, dikawal dengan rapi oleh seorang pengawal.
      "Cepatlah, pistol pegun kau," bisik aku kepada Juliana.
      "Macam mana kau tahu aku ada...,"
      "Kau tembak aku kan? Lupa ke?"
      Juliana mengeluh, dan membidik pada pengawal. Bila tembakan dilepaskan, pengawal itu tumbang.
      Aku bergegas mengambil barang-barangku. Membuka zirah yang aku pakai, dan menggantikannya dengan jaket panjang yang dah biasa membalut badanku.
      Aku ambil Lela yang diletakkan di atas meja, dan memeriksa keadaannya. Bunyi "zzzinnng" yang terhasil menunjukkan thermal sinknya berfungsi dengan baik.
      Aku tersenyum. Azrahel si Penjejak Kubur kini dah kembali.
      Dengan mata yang berbeza.

     
Bab 20: Perempuan Bionik
      Aku ingatkan nak keluar sebelum huru-hara bertambah teruk. Tapi dah terlambat. Berpusu-pusu orang kini melarikan diri dari dalam arena. Cuba melepaskan diri dari tembak menembak yang berlaku di dalam.
      Aku dan Juliana berlari-lari merentas manusia yang berkerumun melarikan diri. Disebabkan oleh suasana yang hiruk pikuk itu,tiada siapa pun yang ambil kisah dengan kami berdua.
      Kami secara automatiknya menjadi halimunan.
      Tapi tak jauh di sudut koridor, kelihatan sekumpulan kuncu Bayang Hitam sedang berkumpul, melepaskan tembakan rambang.
      "Tak ada siapa yang boleh lepaskan diri!!" laung mereka semua.
      Juliana melangkah ke depan. Kelihatan tekad untuk melakukan sesuatu. Serta merta satu perisai tenaga terbentuk di tangan kirinya. Melindung kami berdua dari peluru yang tak mengenal kawan atau lawan.
      "Implan eh. Dah maju sekarang," tuturku.
      "Ada lagi. Sekejap," tutur Juliana. Serta merta belakang badan Juliana terbuka,mendedahkan dua dron di belakangnya. Dron itu terbang di atas kepala Juliana, mengapit kiri dan kanannya.
      "Remy, set semua serangan kepada mod pegun. Berikan kejutan terkuat pada mereka semua," tutur Juliana.
      "Ni dah berlagak namanya," tuturku, sambil tersenyum.
      Dron-dron Juliana mara ke depan dengan pantas, meleraikan kuncu-kuncu Bayang Hitam. Satu demi satu tumbang, memberikan laluan selamat untuk kami melangkah.
      Aku berlari-lari anak mengikut di belakang Juliana. Aku simpan Lela dengan rapi di tali pinggangku. Rasanya tak perlu lansung untuk digunakan, bila ada kereta kebal di depan.
      Dengan mudahnya, langkah kami ke depan tak banyak masalah. Dalam beberapa minit sahaja, kami sudahpun tiba di depan ruang parkir. Kelihatan sebuah hoverbike sedang menunggu kedatangan kami.
      Aku menghentikan langkah, bila ternampak hoverbike di depan.
      "Jom, Azrahel!!" ajak Juliana.
      "Takkan aku nak naik hoverbike ni dengan kau?" soalku.
      "Kenapa pulak?" soal Juliana kembali.
      "Tak kenalah, bukan muhrim," balasku, memberi alasan. Jatuhlah imej aku kalau jadi pembonceng kepada seorang perempuan.
      "Kau serius ke ni?" soal Juliana kembali.
      Aku mengangguk. "Tak apa, aku naik kereta ni. Kau boleh pergi dengan motor tu," tuturku lagi sambil menghampiri sebuah kereta berwarna biru berkilat.
      NILAM namanya. Salah satu kereta mewah yang ada di Kersani. Hanya dikeluarkan dalam warna biru, ia disertakan dengan lampu neon yang bersinar mengikut keadaan cuaca.
      "Erghhhh! Lelaki semua sama! Hidung tinggi!" tutur Juliana lalu terus menghampiri pintu kereta.
      "Remy, tolong hack kereta ni. Transfer semua interface Q-bit aku dalam sistem ViCar," tutur Juliana, sambil membuka pintu kereta.
      "Jom, aku yang drive," arah Juliana.
      Aku terpaksa akur.
***
      Melihat kembali Juliana selepas 15 tahun tak berjumpa? Entahlah, perasaanku bercampur baur.
      Suka ada, marah pun ada, pelik pun ada, rasa ingin tahu pun ada. Pertama sekali wajah Juliana betul-betul berubah. Tak sama macam yang diingatku sewaktu kecil dulu.
      Selain dari mata yang merah, wajahnya kini putih berseri, dengan lesung pipit di pipi. Menambahkan lagi seri pada senyuman yang dah sedia manis.
      "Kau ni dah kenapa tenung aku macam tu?" soal Juliana.
      "Ni memang Juliana kan?" soalku.
      "Ya, akulah ni. Kawan lama kau. Kenapa?" balas Juliana. Manis betul senyumannya.
      "Rupa kau dah lain," balasku lagi.
      "Kau nak cakap aku dah cantik kan?" seloroh Juliana.
      "Implan eh?" soalku, mengusik.
      "Cakap elok sikit eh, implan kat badan aku je. Kat muka aku semua ori," balas Juliana, mencemik mukanya.
      "Kau pun nampaknya ada implan baru jugak" tutur Juliana lagi.
      "Yang ni? Yang ni diorang paksa masukkan dalam mata aku. Ada cara nak buang tak?" soalku, bergurau.
      "Bila implan tu dah masuk je, ia jadi kekal dalam badan kau. Kau cuma boleh ubahsuai je" balas Juliana, serius.
      "Kurang-kurang sekarang, mata kita matching," balasku lagi.
      "Kenapa matching?"
      "Sebab aku hijau, kau merah," balasku.
      Ketawa Juliana mendengar celotehku. Aku pun sama, sekadar ketawa kecil. Walaupun banyak benda yang terpendam dalam hati kami, dah lama menanti untuk diluahkan, tapi kami simpan dulu. Untuk lain hari.
      "Jadi, kau boleh cerita kat aku, kenapa sampai boleh jadi perang semua ni?" soalku, menukar topik.
      Juliana kelihatan tenang mengawal stereng. Kini mereka sudahpun melepasi kawasan Kara Samudera, dan menghampiri Tanah Kontang.
      "Kau tak tahu? Kau lah punca perang ni," balas Juliana.
      "Huh? Aku? Apa yang aku buat?"
      "Minggu lepas, Vince dah pun umumkan pada semua ketua-ketua kongsi gelap yang lain,yang Botak Chin dah pun mati. Dan dialah pewaris tunggal yang akan mengambil alih semuanya. Tiba-tiba ada seorang pulak pergi sebarkan video, yang Botak Chin masih hidup," jelas Juliana.
      "Maaf, aku buat semua tu sebab insurans. Aku tak nak polis tahan dan tuduh aku sembarangan," balasku.
      "Tak kisah lah apa tujuan kau. Sekarang semua ketua-ketua kongsi gelap dah mula bergerak. Sebab mereka syak, Vince Chin menipu. Ataupun Vince ada komplot dalam menjatuhkan bapak dia, " balas Juliana lagi.
      "Tapi tu bukan Botak Chin, tu Victor," tuturku lagi.
      Juliana tersenyum. "Mereka bukan tahu pun pasal tu."
      "Kau tahu ke pasal tu? Apa kata kau cerita kat aku sikit, apa yang sebenarnya dah berlaku. Macam mana Victor boleh hidup dalam Botak Chin?"
      "Aku tahu sikit-sikit je. Yang mana majikan aku beritahu. Katanya Victor dah rasuk mayat Botak Chin," balas Juliana.
      "Jadi betullah jangkaan aku, kau kat Melur City sebab nak hapuskan Victor?"
      Juliana sekadar mengangguk.
       "Kenapa?"
      "Majikan aku suruh,"
      "Yelah,  kenapa?!" tuturku. Tertinggi sedikit suaraku. Mungkin kerana sudah muak berada lama dalam kekusuran sebegini. Aku perlukan jawapan.
      Belum sempat Juliana menjawab, terasa sisi kereta seperti dihentam benda yang kuat. Mujurlah Juliana memegang stereng dengan kuat, kalau tak,kami dah terbabas.
      Aku menoleh ke luar, cuba mencari punca. Aku melihat sisi kereta berasap, seperti baru sahaja dibedil sesuatu.
      Nun jauh di depanku, aku melihat 2 buah hoverbike sedang menghampiri. Di tangan penunggang masing-masing memegang pelancar peluru berpandu.
      "Azrahel,kenapa?" soal Juliana
      "Ada boom rider kejar kita," balasku.
      "Boom rider? Remy, kereta siapa kita jack ni?"
      "Kereta Tiger Sammy," jawab Remy, di sebalik speaker.
      "Mampus. Terima kasih Azrahel. Ni semua salah kau," balas Juliana.
      "Tolong bukakkan bumbung kereta," pintaku.
      "Kau nak buat apa?" soal Juliana.
      "Jangan banyak tanya, kau fokus je kat stereng tu" tuturku lagi.
      Juliana akur, dan membuka bumbung kereta. Aku mengeluarkan kepalaku, dan mula membidik Lela. Aku gunakan sebaik-baiknya implan di mataku, dan mula menembak.
      "Bang!! Bang!!"
      Tak kena. Aku tukar mod Lela, ke mod tembakan pantas. Tapi belum sempat aku membidik, satu peluru berpandu kini sudahpun menuju ke arahku.
      Aku menembak pantas, tanpa menghiraukan Lela yang semakin panas. Tembakan rambangku mengena sasaran. Peluru berpandu itu jatuh tersungkur sebelum sempat menghentam kami.
      Zzziiinnngg!!!
      Aku berhenti sebentar, memberi ruang pada Lela untuk merembeskan haba panas. Kedua-dua boom rider itu masih lagi mengejar, dan semakin menghampiri.
      "Cepat Azrahel!!" jerit Juliana. Suaranya cemas.
      Aku menarik nafas yang panjang lagi, membidik Lela. Aku akan tamatkan kejar mengejar ni sekarang.
      Satu lagi peluru berpandu menuju ke arah kami. Aku kini lebih bersedia. Lela memuntahkan serpihan plasma tanpa henti, tapi peluru berpandu itu masih lagi mara.
      Rupanya, ia sudah dilengkapi dengan perisai tenaga.
      "Juliana..." tuturku perlahan, sambil duduk semula di tempatku. Aku cepat-cepat memakai tali pinggang keledar, demi perlindungan.
      "Ya," balas Juliana yang cemas memandangku.
      "Sedia untuk terhemp...."
      Kata-kataku belum sempat dihabiskan, bilamana peluru berpandu itu menghentam kami dengan kuat.
      
      		Antarakasa
Oleh Abu Hudzaifah

Sinopsis:
	Tahun 2315. Manusia sudahpun berserakan di seluruh bima sakti. Menjadikan ruang angkasa yang luas itu, sebagai tempat tinggal mereka. Pun begitu, manusia masih lagi tak menguasai perjalanan di ruang angkasa. Kapal angkasa mereka lambat, hanya mampu bergerak dalam kelajuan hampir ataupun separuh dari kelajuan cahaya. Kerana itulah koloni-koloni manusia di luar angkasa ini hidup dalam serba kekurangan. Dan keadaan tanpa undang-undang, dalam dunia yang penuh kekacauan.
	Semuanya berubah bila seorang saintis, Faris Khamis, menjumpai cara untuk memanipulasi lohong hitam. Membolehkan manusia bergerak pada kelajuan lebih pantas dari cahaya. Tapi ada sesuatu yang menanti mereka di dalam lohong hitam itu. Harga yang perlu dibayar kepada manusia yang cuba berlagak sebagai Tuhan.











Epilog
	Walaupun dah berulangkali menggunakan laluan ini, Renee masih lagi takut. Lebih-lebih lagi bila melihat di luar tingkap kapal angkasanya. Di kiri dan kanannya, dinding-dinding hitam itu seakan-akan bergerak. Makin lama makin mengecil seperti ingin menelan kapalnya, dan seluruh isi di dalamnya.
	Tapi Renee simpan jauh-jauh rasa takut itu. Dan hanya menumpukan perhatian pada kawalan pesawat. Kerana itulah tugasnya sebagai pemandu.
	"Berapa jauh lagi Renee?" soal Kapten Hank di sebelah.
	Tanpa menoleh memandang kapten tua yang berjambang putih itu, Renee membalas, "2 parsec tuan. Lebih kurang dalam seminit lagi."
	Kapten Hank mengangguk. Tanda faham. Dia kemudiannya bersandar di kerusinya sambil memerhatikan lohong hitam di depan. Tipulah kalau cakap dia tak rasa takut menggunakan lohong hitam ini. Lohong yang bergerak-gerak itu seakan hidup dan sedar mereka sedang mengemudi di dalam perutnya.
	"Apa pendapat kau Renee?" soal Kapten Hank.
	"Apa maksud tuan?" soal Renee kembali, yang masih fokus di depan.
	"Apa pendapat kau pada 'enjin hitam' yang mereka bagi ni?" 
	"Pada saya tuan, ia banyak membantu. Dulu nak pergi ke Lembayung 3 memakan sampai 20 tahun. Tapi kita boleh sampai dalam masa 2 jam sahaja," tutur Renee, kali ini sambil memandang wajah kaptennya itu.
	Walaupun ada senyuman di wajah Renee, Kapten Hank dapat mengesan ketakutan di wajah anak buahnya itu. Ia jelas terpampang, lebih-lebih dalam ketar pertuturan Renee.
	Sambil mengeluh, Kapten Hank membalas, "Ya, betul. Memang ia banyak membantu. Tapi hati aku rasa tak sedap. Rasa berdebar je bila pakai laluan ni."
	Renee berpusing kembali. Memandang kokpit di depan. Barangkali ingin menyembunyikan perasaan takutnya.
	"Maybe dia boleh pasang pemancar hologram kat kokpit. Tutupkan pandangan kita. Atau mungkin sedikit musik yang boleh menenangkan perasaan," balas Renee.
	Kapten Hank ingin sahaja membalas, tapi bunyi dentuman di luar itu mematikan hasratnya. "Aku benci bunyi tu," komennya.
	"Bunyi tu jugak menandakan yang Einstein-Rosen Bridge dah pun terbentuk. Kita dah pun sampai," balas Renee.
	"Baik. Aktifkan pemancar jirim hitam. Kita perlukan jirim itu untuk menstabilkan laluan keluar kita nanti," arah Kapten Hank.
	Renee mengangguk. Tahu apa yang perlu dilakukannya tanpa perlu disuruh. Dia menghidupkan kembali enjin hitam, dan bersedia untuk keluar bila lubangnya dijumpai nanti. 
	Bunyi dentuman kedua datang, menandakan yang ruang keluar sudahpun hampir. Sekarang hanya masa untuk menunggu.
	Sebuah bulatan yang besar terbentuk di hadapan mereka. Warnanya putih, bersinar terang sehingga menyakitkan mata. Dan bulatan itulah yang perlu ditempuh pesawat Renee. Sambil menarik nafas yang panjang, Renee membawa pesawat mereka melepasi ruang yang seperti ingin menelan mereka tadi.
	Membawa mereka ke ruang yang selamat....atau TIDAK...
	Terjegil mata Renee dan Kapten Hank. Di depan mereka kini bukanlah Lembayung 3. Mahupun ruang kosong di tengah angkasa. Tapi kubur, yang menyimpan berpuluh-puluh bangkai kapal angkasa.
	Masing-masing terapung, dalam kemusnahan dan sisa-sia mereka, sambil dipegang oleh beberapa sulur hitam yang seakan-akan bergerak dan memerangkap. Membentuk sebuah sesawang yang besar. Seluas mata memandang.
	Renee dan Kapten Hank saling berpandangan. Hilang terus darah di muka mereka. Masing-masing kini tidak lagi menyembunyikan ketakutan mereka. Mereka kini terasa seperti lalat yang terperangkap di sarang labah-labah. Menanti pemangsa yang ingin menelan.
	Serentak dengan itu bunyi dentuman itu datang sekali lagi. Berserta sulur hitam gergasi yang kini menghampiri pesawat mereka. Seperti bersedia untuk menjamah mangsanya yang sudahpun terperangkap.




















Bab 1: Si Saintis
	Faris merenung wajahnya di cermin. Melihat wajahnya yang cekung, dibalut dengan kegusaran. Matanya yang sepet itu kelihatan merah, dengan kesan lebam di bawahnya. Kesan dari tidur yang kurang kebelakangan ini.
	Tubuhnya yang kurus dan tinggi itu kelihatan seperti papan yang dipasak di depan cermin. Tak ada isi, tak ada otot. Mujurlah dia berdiri tegap dan tegak, dengan dada yang bidang. Kalau tak, penampilannya pasti nampak seperti penagih dadah yang sudah insaf.
	Dah hampir 10 minit Faris merenung di depan cermin. Berdiri sambil memerhatikan tag nama yang terletak kemas di sut bajunya. Sut hitam belang emas yang disediakan khas oleh stesyen Kencana untuknya pada hari ini.
"Dr Faris Khamis"
"Ketua Saintis Kencana"
	Tersenyum lebar Faris membaca tag nama itu. Walaupun dah 10 hari dia memakai tag nama itu, ia tak pernah gagal menimbulkan rasa gembira dalam hatinya. Menghilangkan terus kegusaran yang membalut wajahnya.
	"Ya, hari ini adalah harinya. Hari yang gembira. Kenapa aku perlu gusar?" soal Faris sendirian dalam biliknya. Belum sempat dia menjawab monolognya sendiri, holowear Faris berbunyi.
	Faris mengeluh, menekan butang pada holowearnya. Sebuah hologram terpancar di depan, menunjukkan seorang gadis yang cantik. Dengan rambut yang merah menyala. Dan senyuman yang boleh menghentikan jantung para lelaki.
	"Ya, Adrina?" soal Faris yang memang dah lama kenal dengan gadis berambut merah itu. Sahabat baiknya sejak kecil. Sejak mereka dari Temenggung-7 lagi.
	"Dah siap?" soal Adrina kembali.
	Faris menoleh memandang jam di atas dinding biliknya.
	"Awalnya? Ada sejam lagi sebelum para perwakilan sampai," balas Faris kembali dengan wajah yang bingung.
	Adrina menggelengkan kepala sambil tersenyum memandang Faris. "Lah, kau lupa ke, kau ada sidang media dengan wartawan? Kau sendiri setup, lepas tu kau pula yang lupa," balas Adrina kembali.
	Faris ternganga. "Owh god. Betullah Adrina. Aku terlupa, sorry."
	"Ha, cepat. Aku tunggu kau kat observation deck," balas Adrina lalu menghilang di balik hologram.
	Faris mengikut seperti yang diarahkan. Dia mula menyikat rambutnya yang tadi kusut, sambil membetulkan bajunya agar nampak kemas. Sedang Faris sibuk mempersiapkan diri, matanya tertancap sesuatu.
	Sekujur tubuh sedang berdiri di sudut bilik. Sambil memegang tangan yang berdarah. Menjejeh melimpah ke lantai. Lohong mata tubuh itu pula kosong, tak berisi apa-apa. Hanya ruang kosong yang menyimpan 1001 macam misteri. Dan 1001 macam pertuduhan.
	Mulutnya pula terbuka, dengan rahang yang senget, dan gigi yang sudahpun mereput. Sebahagian darinya jatuh ke lantai, menghasilkan bunyi bergema yang membuatkan jantung Faris berdegup kencang. Mulut yang terbuka itu seperti satu senyuman yang ingin mengatakan yang "Aku masih ada di sini Faris. Masih hidup dalam memori kau"
	Rasa gusar yang tadi hilang, kini datang kembali. Bersama dengannya ketakutan yang menaikkan bulu roma Faris. Faris kini menghentikan apa yang dilakukannya. Dan akhirnya dia mengalihkan pandangan matannya dari cermin. Sambil menarik nafas yang panjang, Faris berkata, "Kau hanya memori aku je Xander. Hanya satu memori ketika aku tak punya kuasa. Tapi sekarang, segalanya dah berbeza. Aku dah tak takutkan kau lagi."	
	Kata-kata Faris itu cuba untuk diutarakan dengan yakin. Tapi ia tetap kedengaran tersekat-sekat keluar dari mulutnya. Ketakutan masih lagi membelenggui saintis itu. Mujurlah, sebaik sahaja Faris memandang kembali cermin itu, tubuh itu sudahpun hilang.
	Faris menarik nafas yang lega. Dengan pantas dia melangkah keluar dari biliknya.
***
	Kebanyakan mereka yang singgah di dek pemerhatian stesyen Kencana pagi itu, pasti akan terpaku. Terkesima melihat pemandangan yang indah di depan mata mereka. Gadis dengan rambut merah menyala, berlatar belakangkan gergasi gas Aurora, dengan belang merah hitam pada permukaannya.
	Di belakang Aurora pula kelihatan bintang kembar Nova Delphi dan Nova Centauri yang berdansa dalam satu orbit yang tetap. Seperti penari di pentas semesta. 
	Mata Adrina bersinar terang melihat pemandangan itu. Mulutnya pula tersenyum girang seperti budak-budak yang baru sahaja mendapat gula-gula. Ya, dia memang selalu melihat pemandangan ini. Tak menghairankan, sebab stesyen Kencana adalah rumahnya sendiri.
	Tapi hari ini, ada sesuatu yang berbeza pada pemandangan di depannya ini. Dahulu, bila dia melihat keindahan Aurroa,  dia selalu bermimpi tentang keindahan yang ada di seluruh alam semesta. Keindahan yang selama ini hanya boleh dibayangkan dan diimpikan sahaja. Tak mampu dicapai olehnya.
	Walaupun di tahun 2315, dan manusia sudahpun berserakan di angkasa, teknologi yang mereka ada masih lagi terhad. Kerana saiz alam semesta yang terlalu luas, perjalanan dari satu tempat ke tempat yang lain akan memakan masa bertahun, kadangkala berpuluh tahun lamanya. Dan masa, bukanlah satu kemewahan yang manusia ada.
	Tapi kini, dengan teknologi ciptaan Faris, semua yang diimpikannya bukan lagi satu angan-angan. Ia dengan mudahnya boleh dicapai. Dalam jangka hayat hidupnya sendiri.
	Cakap pasal Faris....
	Adrina menoleh ke belakang, cuba mencari mana pergi sahabatnya itu. Dari jauh dia nampak Faris sedang melangkah pantas ke arahnya. Dengan wajah yang pucat.
	"Faris, are you ok?" soal Adrina, sebaik sahaja Faris berdiri di sebelahnya.
	"Aku ok je," balas Faris pantas. Tapi matanya lansung tak bertentang dengan Adrina.
	"Muka kau pucat," balas Adrina kembali
	"Ye ke? Mungkin sebab cahaya kot. Jadi tu sebab muka aku nampak kusam," balas Faris, berhujah.
	Adrina menggelengkan kepala sambil tersenyum. Dia terus menekan butang pada holowearnya.
	"Meh aku betulkan kejap," tutur Adrina lagi. Serentak dengan itu sebuah robot pembantu muncul dari terminal sebelah mereka dan terus menghampiri Faris. 
	"Robot?" soal Faris. 
	Adrina mengangguk. "Jangan risau. Aku dah fit kan semua robot yang ada kat stesyen ni dengan basic functional task. Setakat apply makeup dan betulkan rambut sikit memang kerja mudahlah bagi mereka," jelas Adrina.
	"Puan Adrina, apa yang boleh saya bantu?" soal robot itu, sebaik sahaja tiba di depan Adrina. Bentuknya yang bulat dan terapung tanpa tangan dan kaki membuatkan Faris meragui kemampuan robot itu.
	"BOTI, tolong applykan makeup dan betulkan sikit rambut tuan Faris," arah Adrina. BOTI mengangguk, menghampiri Faris dan mula mengeluarkan tangan besi dari kedua belah sisi tubuhnya. Dengan berus mekap dan juga sikat, robot itu mula melakukan kerjanya seperti yang diarahkan.
	"Nervous?" soal Adrina pada Faris yang sudahpun menutup mata bila berus alat solek itu menyentuh mukanya.
	"Sikit. Tapi aku tak risau sangat sebab kita dah banyak kali dah buat test run," balas Faris.
	"Yelah, tapi test run tu dalam controlled environment. Ni first time kita nak bawak live passenger. Para perwakilan pulak tu," balas Adrina.
	Faris menoleh, melihat Adrina yang kini dengan wajah yang gusar. "BOTI, stop kejap," arah Faris. BOTI menghentikan tugasnya, memberi peluang pada Faris untuk bercakap.
	"Dah kau pulak yang risau, kenapa?" soal Faris
	"Aku tak risau sangat, sebab bukannya projek aku," tutur Adrina, berjenaka, cuba untuk menenangkan hatinya.
	"Tapi bila aku tengok balik pada data-data test run kita yang lepas, aku rasa tak sedap hati," balas Adrina.
	"Maksud kau?" soal Faris kembali.
	"Bila tengok data tu seolah-olah ada..."
	"Seolah-olah ada objek lain dalam tu dengan kita?" soal Faris, meneka.
	Adrina mengeluh. "Tapi mass dia besar Faris, besar gila," balas Adrina lagi.
	"You know that we're in a black hole kan?" soal Faris kembali.
	"Aku tahulah nak bezakan mass black hole dengan foreign object," bantah Adrina lagi.
	Faris tersenyum. "Think about this. Bridge tu, kita yang bentuk. Dengan enjin hitam itu, bridge tu baru je terbentuk. Macam mana boleh ada objek lain dalam bridge tu kalau ianya baru terbentuk?" soal Faris kembali.
	Adrina terdiam. Sejujurnya dia tak boleh memberikan jawapan. "Tapi...." Itu sahaja yang dapat keluar dari mulut Adrina.
	Faris mengangkat tangannya. "Tak perlu risau Adrina. Everything will be going well today.Aku dapat rasakannya," balas Faris.
	Adrina mengeluh panjang. Cuba untuk menitipkan senyuman. Tapi ianya tak menjadi.  Akhirnya dia menoleh ke kiri, melihat beberapa orang wartawan yang sudahpun sampai melalui pintu masuk utama.
	"Pemuja kau dah sampai," tutur Adrina. Kali ini, senyumannya menjadi.
	"Yep. And I'm going to excite them. Give them wonders," balas Faris lagi, sambil mengarahkan BOTI membetulkan rambutnya.
	"Nak ikut aku tak?" tambah Faris lagi.
	Adrina menggelengkan kepala. "Hm, tak apalah. Aku terus ke lounge tingkat bawah. Aku rasa para perwakilan pun dah sampai," balas Adrina lalu terus melangkah pergi.



Bab 2: Si Pemburu
Seminggu Yang Lepas....	
      Avernus X-31. Sebuah planet kerdil yang terletak jauh di pelusuk Alpha Centauri. Kerana kedudukannya yang jauh dari peradaban, ia menjadi tempat bermaharajalelanya segala jenis kejahatan. Pun begitu, ia tetap planet yang indah dipandang, terutamanya pada waktu matahari terbenam seperti ini.
	Di ufuk langit, kelihatan bintang merah Centauri R-34 yang mula turun, dan dibelakangnya, gas gergasi Hades yang berwarna merah mula menyala terang, menjadi hiasan langit yang tadinya kelam di waktu siang. Kebanyakan penduduk Avernus ketika ini sedang menikmati pemandangan yang indah ini. Yang hanya boleh dilihat sekali dalam seminggu waktu bumi. 
	Kecuali Zaini.
	Lelaki itu yang memakai but anti graviti melompat-lompat di atas bumbung bangunan, mengejar sasarannya yang sudah diburu sejak seminggu yang lalu. Melihat bintang yang makin terbenam membuatkan dia semakin cemas, menandakan masanya kini sudahpun semakin suntuk.
	"Kau ada 10 minit je lagi Zaini," tutur satu suara di telinganya.
	"Ye, ye. Aku tahu," balas Zaini, tercungap-cungap.
	Di depannya ini bukan sasaran biasa. Ia adalah Nirain. Spesis berkaki panjang yang boleh menghilang bila malam menjelma di Avernus. Kerana itulah Zaini perlu cepat. Jika tidak mahu sasarannya itu lesap.
	"1 minggu kau ada kat sini. Kau tak jumpa lansung tempat di sembunyi. Dah malam ni pulak baru kau terhegeh-hegeh nak mengejar dia. Kau memang suka buat kerja last minute eh?" soal suara itu lagi.
	"Aku bukan buat kerja last minute. Aku buat kerja smart. Aku tahu bila hari siang dia tak akan keluar dari tempat persembunyian dia. Jadi aku tunggu waktu dia cuai. Waktu-waktu menghampiri malam macam ni lah waktu yang paling sesuai," jelas Zaini lagi, mempertahankan diri.
	Kali ini dia sudahpun menghampiri kawasan plaza di tengah bandar. Bijak Nirain itu menggunakan kelompok orang ramai untuk menyembunyikan kedudukannya nanti. Zaini terus berhenti melangkah. Kali ini, seperti yang diberitahunya tadi, dia kena buat kerja dengan 'smart'.
	Dengan Holowear di tangan, Zaini melancarkan dua buah dron yang kini terus terbang mengejar Nirain itu. Dengan wajah yang sudahpun dicam, mengejar Nirain itu bukanlah sesuatu yang sukar. Tapi mengejar sahaja bukanlah sesuatu yang Zaini inginkan. Dia ada perancangan hebat yang sudahpun diatur.
	"Kau ada kurang dari 5 minit je lagi Zaini. Aku tak nak dia terlepas," tutur suara dalam telinganya lagi.
	Zaini tersenyum. "Kau jangan risau. Everything's in place. Kau just enjoy the show je," tutur Zaini dengan yakinnya.
	Dengan bunyi mengeluh yang panjang, suara dalam telinga Zaini terus menghilang. Menandakan panggilannya sudahpun ditamatkan. 
	Zaini menekan butang pada Holowernya, membawa dronnya dalam laluan yang sudah diaturkan. Jika rancangannya menjadi, semuanya akan selesai dalam beberapa minit sahaja lagi.
***
	Nirain itu sedang melangkah dengan laju. Udara yang disedut mulai kulitnya itu membolehkan dia melangkah panjang, menjarakkan dirinya dari pemburu yang sedang mengejarnya. Walaupun dengan but anti graviti, pemburu itu masih lagi belum mampu merapatkan jarak, yang semakin lama semakin jauh.
	Nirain itu gembira. Akhirnya dia berjaya melepaskan diri. Sia-sia sahaja dia ketakutan bersembunyi di rumah kawannya selama seminggu. Rupanya reputasi pemburu hanya indah khabar dari rupa.
	Tapi nampaknya pemuburu itu tak beputus asa. Dilancarkan pula dron untuk mengejarnya. Nirain itu tahu, yang dron pastinya dilengkapi dengan pengimbas, yang memudahkan usaha menjejakinya. Oleh kerana itulah Nirain menghampiri lokasi yang ramai orang, menggunakan sebaiknya kelebihan fisiologi yang ada padanya.
	Dengan tangan dan kaki yang panjang serta lembut, Nirain itu boleh menyusup di celah-celah kerumun orang ramai. Membolehkan dirinya yang seperti sotong berkaki dua itu terus lesap.
	"Mudah! Terlalu mudah!" fikir Nirain itu dalam hatinya. Dia hampir-hampir ingin ketawa sekuat hatinya. Tapi dia simpan sahaja perasaan itu. Mungkin lebih sesuai dilakukan bila malam menjelma nanti. Ketika seluruh tubuhnya limunan dalam kegelapan malam.
	Kaki Nirain itu kini membawanya ke satu koridor yang gelap. Satu-satunya jalan selamat yang ada disebalik kerumun orang ramai di plaza tengah bandar. Hatinya kini gembira bukan kepalang. Hanya ada 2 minit sahaja lagi sebelum malam menyapa seluruh Avernus.
	Tiba-tiba langkahnya terhenti. Seluruh kulit di badannya tiba-tiba bergetar serentak. Menandakan ada sesuatu yang tidak kena bakal berlaku.
	Dengan tidak semena-mena satu cahaya berwarna biru yang bersinar terang terpancar di depannya. Nirain itu cuba mengangkat tangannya untuk melindungin matanya yang tak berkelopak itu. Tapi tangannya pula rasa terbakar membuatkan Nirain itu menjerit kesakitan. Menggelupur Nirain itu di atas lantai, mengerekot menahan sakit yang terasa sakit di seluruh kulitnya.
	Tahulah dia, yang di depannya ini bukanlah pancaran lampu biasa. Tapi pancaran cahaya UV beradiasi tinggi.
	Zaini melompat turun dari bumbung bangunan. Menghampiri mangsanya yang kini sedang meronta-meronta dalam derita. Dengan jarum di tangan dia terus menidurkan Nirain itu dan terus menutup lampu UV. Tak elok membiarkan makhluk itu terus menderita.
 ***
	Jauh di pinggir bandar, kelihatan sebuah warung kecil bergerak yang tandus pelanggan. Pun begitu pemiliknya tetap gigih memanggang kepingan daging yang sedang menunggu untuk dilapik dengan dua kepingan roti. Dari jauh kelihatan Zaini menghampiri warung itu sambil tersenyum. Tangannya membawa bungkusan kecil yang dicampak-campak ke udara sambil mulutnya mengukir senyuman ceria.
	"Nah Victor! Senang je," tutur Zaini sambil mencampak bungkusan emas itu ke arah Victor. Tanpa mengangkat wajah, dia menyambut bungkusan itu dengan cekap dan meletakkannya di sebelah pemanggang. Matanya lebih fokus pada daging burger yang sudahpun masak, dan diletakkan di atas roti. Sambil menuang sos dan mayonis, Victor menutup kepingan daging burger itu dan menghidangkannya kepada Zaini.
	"Kalau senang, kau dah dapat dah emas ni seminggu yang lepas," balas Victor.
	Zaini tidak mempedulikan kritikan tajam Victor. Hanya duduk dan menikmati burger yang baru sahaja disediakan untuknya. Rasanya yang sedap itu menghilangkan terus rasa penatnya mengejar Nirain tadi. Zaini pun pelik, kenapa warung burger Victor tak laku. Barangkali makhluk asing di Avernus tak meminati makanan seperti ini.
	Melihat kata-katanya tak dibalas Victor terus menekan butang di sebelah pemanggang. Sebuah hologram terus terpancar di sebelahnya. Memparkan seorang manusia lelaki yang memakai tuksedo, berserta tali leher berbentuk kupu-kupu. Lelaki itu yang bermisai kontot duduk di sebelahnya sambil berdehem.
	Zaini mengeluh sambil memandang Victor. "Really? Kau tak nak bagi aku rehat dulu?"
	Victor tersenyum. "Kalau kau buat kerja kau pantas, kau dah boleh rehat dah malam ni. Tapi sebab kau lambat, ni lah klien kau yang seterusnya."
	"Mr Zaini. My name is Hashim Ismail. Saya dari Miskon Group. I have a proposal for you," tutur lelaki misai kontot itu lagi.
	Zaini merenung burger yang dipegangnya. Nak makan pun dah tak ada selera lagi. Akhirnya dia melepaskan lelah yang panjang, sambil menjawab, "Yeah. Apa proposalnya tu?"







Bab 3: Di Pentas Semesta
	Adrina berjalan menghampiri Faris yang kini sedang dikerumuni ramai wartawan. Wajahnya yang tersenyum girang itu menunjukkan yang dia sedang menikmati saat-saat itu. Saat bila dirinya sedang berdiri di atas pentas seluruh semesta. 
	"Hari ini adalah hari yang kita tunggu tuan-tuan dan puan-puan semua. Zaman kegelapan yang melanda seluruh koloni manusia bakal berakhir...."
	Adrina tersenyum. Perkataan 'Zaman kegelapan' mungkin terlalu dramatik. Memang kenalah dengan Faris. Tapi bila difiirkan balik, dari satu sudut, ia memang berlapik dengan sedikit kebenaran. Tanpa cara untuk merentas angkasa yang sesuai, manusia jauh antara satu sama lain. Jauh dari pertahanan yang sangat mereka perlukan. Hidup tanpa undang-undang dan dalam serba kekurangan.
	Adakah 'zaman kegelapan' sesuai menggambarkan keadaan ketika itu? Entahlah. Tapi bagi Adrina, keadaan itu memang gelap buatnya.
	"Puan Adrina?" tutur satu suara di belakangnya.
	Adrina menoleh, memandang seorang lelaki yang memakai sut angkasa serba hitam, membaluti seluruh badannya. Dari logo bulat berwarna biru yang ada di dadanya, Adrina meneka yang lelaki ini datang jauh dari bumi.
	"Aaah, saya cik sebenarnya," tutur Adrina, membetulkan.
	Lelaki itu hanya mengangguk. "Para perwakilan semua tengah menunggu," tutur lelaki itu lagi tanpa memperkenalkan diri. Di belakangnya kelihatan sekumpulan orang sedang berdiri sambil berpeluk tubuh.
	Adrina tersenyum sambil menoleh memandang Faris. Sengaja agaknya Faris membiarkan perwakilan politik menunggunya sebegitu. Sambil dia seronok menikmati semua soalan-soalan dari wartawan.
	"Tak apa, biar saya uruskan. Encik Faris tengah sibuk," balas Adrina sambil mengikut lelaki itu. Sebaik menghampiri, Adrina nampak yang perwakilan itu bukan sahaja terdiri dari manusia. Tapi ada Regavore juga di situ. 
	"Cik Adrina, saya perkenalkan pada awak, perwakilan dari Perikatan Sfera, PERSADA, Puan Zaiton Othman, dan di sebelahnya, Laksamana Jeffrey Chew, dari Angkatan Pertahanan Bumi," tutur lelaki itu, sambil berhenti di depan seorang perempuan bergaun putih. Lengkap dengan cekak bertatahkan permata di kepalanya, menampakkan seolah-olah ada mahkota tersemat rapi di atas kepala Puan Zaiton.
	Di belakangnya pula berdiri lelaki tinggi yang lengkap dengan uniform tentera. Mukanya dibiarkan berparut.
	Adrina menghulurkan tangannya, yang disambut tanpa sapaan mesra. Masing-masing masih lagi dengan muka yang masam. Terutamanya Laksamana Jeffrey yang memandanganya dengan jelingan yang  tajam.
	Adrina tidak mengambil pusing pada jelingan itu. Malahan dia dengan sedaya upaya menahan mulutnya dari tersenyum.
	"Ini pulak, En Zaini, dari Miskon Group," sambung lelaki itu lagi, yang membawanya menghampiri seorang perwakilan yang memakai jaket coklat. Badannya yang kurus itu menjadikan jaket itu nampak besar. Pun begitu, senyuman yang terpampang di wajah lelaki bernama Zaini menghilangkan kecacatan yang ada pada pemakaiannya. 
	Adrina menghulurkan lagi tangannya, dan disambut dengan teruja oleh Zaini.
	"Maaf cik Adrina, mereka ni semua masam sebab dah lama menunggu macam tunggul kat sini," jelas Zaini, tanpa dipinta.
	Adrina tersenyum. "Maaf. Kami tak berniat nak jadikan kamu semua macam....'tunggul'," balas Adrina kembali. 
	Zaini yang perasan penggunaan kata-katanya salah mula menggaru kepala. "Ah, maaf cik. Saya tak bermaksud nak gunakan perkataan tunggul," balas Zaini kembali.
	"Tak apa. Salah tak kalau saya tanya, En Zaini ni dari mana? Jarang saya dengar orang korporat guna perkataan macam tu," soal Adrina.
	"Saya dari Limbungan Baru, 3 bulan perjalanan dari sini. Owh, itu pun sebelum ciptaan cik menjadi kenyataan," balas Zaini lagi.
	Adrina tersenyum lagi. Nampaknya Zaini di depannya ini datang dari koloni. Barangkali memanjat tangga korporat dengan usahanya sendiri. Dan dia juga pandai bermain kata-kata.
	"Ini bukan ciptaan saya. Encik Faris yang buat. Saya cuma pembantu dia," tutur Adrina lagi, dibalas dengan senyuman dari Zaini.
	Lelaki yang tadi memperkenalkan Zaini pada Adrina mula berdehem. Menandakan ada perwakilan lain yang sedang menunggu.
	Tanpa menoleh Adrina berkata, "Selamat berkenalan En Zaini. I hope you will enjoy our journey today." Adrina kemudian melangkah menghampiri perwakilan terakhir. Regavore yang lengkap dengan baju tradisinya yang berbentuk kristal, berceracak menutup tubuhnya.
	Adrina mendongak melihat Regavore yang berdiri tegak di hadapannya. Dadanya yang rata dan kecil itu menandakan yang di depannya ini sama jantina dengannya. Dan bila melihat mata ketiganya tertutup, Adrina tahu yang Regavore itu datang dengan niat yang baik. Pun begitu, Adrina tak sukakannya. 
	"Apa perwakilan dari Regavore buat kat sini?" soal Adrina, tajam.
	"Mereka dijemput wakil PERSADA, sebagai tanda menghormati perjanjian damai," tutur lelaki itu. 
	Adrina tidak menoleh. Matanya memandang tajam pada Regavore berkulit kuning di depannya itu. Yang sudah mula tersenyum menampakkan giginya yang tajam itu. Gigi itu membangkitkan memori yang hitam dalam hidupnya. 
	Tapi Adrina masih lagi boleh mengukir senyuman. Walaupun matanya tak berani bertentang dengan Regavore itu. 
	"Cik Adrina, nama saya Ti'Rakka," tutur Regavore itu.
	"Awak boleh berbahasa manusia?" soal Adrina kembali.
	"Ya. Salah satu dari kriteria sebelum saya dilantik sebagai duta," balas Ti'Rakka kembali, masih lagi dengan senyumannya.
	Adrina mengangguk. "Well, saya ucapkan selamat datang jugak buat awak. Excuse me, saya ada urusan lain sekejap. Encik Faris akan layan awak sebentar lagi," tutur Adrina sambil melangkah pantas meninggalkan lelaki itu dan juga Ti'Rakka yang termangu-mangu di belakang.
	Dengan lajunya Adrina memasuki tandas yang paling dekat dengannya dan menutup pintu. Air mata deras mengalir di pipinya.
***
	"Where have you gone?" soal Faris sebaik sahaja Adrina keluar dari tandas.
	"Regavore tu," balas Adrina.
	Faris menoleh, melihat perwakilan Regavore yang sedang berdiri tidak jauh darinya. Bila menyedari yang mata Adrina sedikit merah, Faris berkata, "Kau nak aku halau dia ke?" 	
	Adrina menggelengkan kepala. "Tak perlu. I don't want you to make a scene. Lagipun hari ni hari istimewa kau," balas Adrina.
	"Don't let it bother you then," tutur Faris kembali.
	"I'm fine. Jom kita teruskan demo kita," pinta Adrina pula.
	Faris mengangguk, lalu tersenyum. Dia kemudian bergerak menuju ke depan perwakilan yang sedang menunggunya dari tadi, dan mula membuat pengumuman.
	"Selamat datang tuan-tuan dan puan-puan. Dan juga Regavore," laung Faris.
	"Selamat datang ke masa hadapan anda," sambung Faris lagi, sambil tersenyum lebar. 
	Semua perwakilan yang ada mula menghampiri Faris. Amarah jelas terpampang di muka mereka. Terutama sekali Laksamana Jeffrey yang barangkali tak pernah diperlakukan sebegitu.
	Menyedari yang kelompok yang ada di situ marahnya membuatkan Faris memohon maaf. "Maafkan saya sebab lambat. Khayal dengan wartawan. Yelah, jarang orang koloni macam saya dapat peluang sekali seumur hidup macam ni," umum Faris.
	"Ya. Baguslah awak tahu asal usul," tutur Puan Zaiton. Faris tidak mengambil peduli dengan komen tajam itu, dan meneruskan ucapannya.
	"Ok. Hari ni saya akan bawak tuan-tuan dan puan-puan semua menaiki kapal angkasa Kenari kami. Kecil sahaja, tapi ia dilengkapi dengan enjin hitam yang akan kami tunjukkan keupayaannya pada anda semua hari ini," umum Faris lagi. 
	Serentak dengan itu semua pembantu-pembantu Faris mula mengiringi perwakilan menghampiri terminal berlepas. Sementara Faris pula berjalan kembali menghampiri Adrina. 
	"How am I doing?" soal Faris.
	"Kau dengar tak apa mak cik kekwat tu cakap tadi?" soal Adrina kembali.
	"Dengar. Aku je malas nak ambil pusing. Dah jomlah. Kita ke kokpit," ajak Faris.
	Adrian menganggak, dan mula hendak melangkah. Tiba-tiba kakinya seperti terpasung tak boleh bergerak. Seluruh tubuhnya tiba-tiba sahaja kaku, dan serentak dengan itu satu suara muncul di dalam kepalanya.
	"Cik Adrina. Saya harap awak tak marah saya menceroboh sebegini. Tapi saya perlu bagi awak amaran. Apa yang awak dan kawan awak buat ni sangatlah merbahaya."
	Adrina menoleh, ke arah Regavore itu yang kini sedang memandangnya, dengan mata ketiganya sudahpun terbuka.










Bab 4: Melangkah Gerbang
	Kenari adalah kapal angkasa kecil milik stesyen Kencana. Warnanya perak, dan reka bentuknya seperti burung yang mengepakkan sayapnya. Terapung di angkasa yang hitam dan gelap. Berlatar belakangkan kilauan bintang dan Aurora, ia meluncur laju di angkasa, dengan layar solarnya. Menuju ke titik yang sudah ditetapkan.
	"Hani how are we doing?" soal Faris kepada juruterbang di kokpit. Kapal kecil sebegini biasanya hanya muat-muat untuk dua orang juruterbang. Seorang kapten dan seorang pembantu. Membuatkan Faris terpaksa berhimpit sambil bertanya.
	"Well, kita dalam 2 minit lagi dari koordinat yang tuan bagi. Tapi kenapa kita perlu pergi sejauh macam ni untuk aktifkan portal? Kenapa tak buat kat depan stesyen Kencana je tadi?" soal Hani kembali.
	"Lohong hitam Hani. Kalau kau bentuk lohong hitam depan stesyen Kencana, habislah tempat tu nanti," jelas Faris kembali.
	"I thought partikel hitam tuan boleh hilangkan efek graviti dari lohong hitam tu?" soal Azman pula, si pembantu juruterbang.
	"Yep. Hanya sebagai satu langkah berjaga-jaga. Macam-macam boleh terjadi kan?" balas Faris kembali.
	"Alright, 1 minute," tutur Hani pula.
	Faris mengangguk, lalu memandang semula pada Azman, "Tahu kan apa nak buat bila dah sampai nanti?" soal Faris.
	Azman dan Hani saling berpandangan dan tergelak kecil. Masing-masing dah masak dengan perangai Faris yang terlalu mikro dalam pengurusan.
	"Jangan risau tuan Faris. Kita dah buat simulasi dan juga ujian banyak kali. Everything is going to be fine," tutur Azman kembali.
	Hani pula berkata, "Kenapa tuan tak duduk je kat kabin penumpang? Mingle around dengan representatives?" 
	Faris menggelengkan kepala. "Saya tak berapa suka lepak dengan ahli politik. Not my style," jelas Faris kembali.
	"But you have to. Sebab kau yang kena present demo ni kat dia orang semua," tutur satu suara yang datang tiba-tiba. 
	Faris, Hani dan Azman dengan serentak menoleh ke belakang. Melihat Adrina yang menjengah masuk ke ruang kokpit. Menyala terang rambut merahnya dalam ruang kokpit yang kelam.
	"Alaaaa. Kau jelah yang buat. Kau tahu kan macam mana?" balas Faris.
	Adrina menggelengkan kepala. "Owh no. Aku dah layan tadi masa kau tengah berseronok dengan wartawan. Now it's your turn," balas Adrina kembali.
	Faris mengeluh, diirngi dengan ketawa kecil dari Hani dan Azman. Akhirnya Faris berjalan keluar dari kokpit. Sebelum dia keluar dia sempat menyampaikan pesan terakhir, "Hani. Azman. Don't screw this up."
	"Don't worry bos," balas Hani dan Azman serentak. "Kami akan pastikan reputasi tuan terjaga," tambah Hani lagi.
***
	Faris melangkah keluar dari kokpit sambil diperhatikan beberapa pasang mata. Ada yang memandang dengan minat. Ada yang memandang dengan kejengkilan. Dan ada juga yang memandang dengan amarah.
	Faris mengeluh sekali lagi. Sambil memandang Adrina, seperti memberi isyarat yang dia perlukan bantuan kawan baiknya itu.
	Adrina yang faham hanya menggelengkan kepala, menandakan yang permintaannya tak diterima. Adrina terus duduk di kerusinya, membiarkan Faris berdiri sendirian di depan skrin hologram. Nampaknya Faris perlu menghadapi saat ini berseorangan.
	Pengucapan awam. Antara benda yang ditakuti Faris.Hanya bila orang yang mendengar ucapannya itu lebih berkuasa darinya.
	"En Faris!" panggil Puan Zaiton. Kening wanita itu terangkat. 
	"Ya Puan Zaiton," balas Faris, lembut.
	"Kita tunggu apa sekarang?" soalnya kembali.
	"Owh.Maaf. I lost in my thoughts. Ok. Selamat datang para perwakilan semua. Welcome to the demonstration that will mark itself in history," tutur Faris sedikit perlahan. Tapi dalam nada yang meyakinkan.
	Dia memandang Adrina, seperti meminta komen dari sahabatnya itu. Adrina mengangguk, mendandakan Faris berada pada landasan yang betul. 
	Sambil tersenyum, Faris menyambung ucapannya. "200 tahun yang lalu, kita sebagai manusia, buat pertama kalinya berjaya membina koloni di bulan. Ia merupakan satu langkah yang besar, permulaan satu era baharu dalam sejarah manusia. Membolehkan kita sebagai satu spesis meneroka ruang angkasa, dan tak terikat lagi di bumi, yang menjadi tempat asal-usul kita."
	Faris kini melangkah ke depan. Menghampiri para perwakilan di kiri dan kanannya. Setiap satu dari mereka kini mendongak memandang Faris. Minat jelas terpampang di wajah mereka.
	"Pada ketika itu, nenek moyang kita yang menjadi perintis, yang meneroka ruang angkasa pergi dengan harapan ia akan membawa manusia ke mercu evolusi yang terunggul. Menjadikan kita semua sebagai spesis yang terhebat di alam semesta ini. Tapi tak sampai 50 tahun, segala apa yang kita diimpikan tak menjadi kenyataan. Tapi hancur. Hancur di pertengahan jalan," sambung Faris lagi. Dia nampak Regavore yang ada di depannya seperti tersenyum sinis mendangar kata-katanya. Tapi Faris tak ambil peduli dengan itu.
	Kini dia sudahpun berada di tengah kabin penumpang. Berada di persimpangan perhatian. Itu sudah cukup untuk dia meneruskan ucapan.
	"Kami di koloni hidup dalam penderitaan. Jauh dari satu sama lain. Tinggal dalam dunia yang tiada undang-undang. Yang kaya terus kaya, yang merempat mati terbiar tanpa pembelaan," tutur Faris sambil memandang Adrina. Mereka hanya merenung mata satu sama lain. Faham dan masak dengan penderitaan dan memori perit yang ada pada mereka berdua.
	"Saya sentiasa percaya, yang perkara ini terjadi kerana kita tak ada pengetahuan. Kita meneroka ruang angkasa tanpa ilmu yang cukup. Kerana itu saya percaya yang ilmu itu kuasa. Dan hanya mereka yang ada teknologi yang terkini sahaja boleh menguasai ruang angkasa," sambung Faris lagi.
	Serentak dengan itu kapal Kenari berhenti di kedudukannya. Terapung di angkasa. Skrin hologram di belakang mula memaparkan pemandangan di depan kokpit Kenari.
	"Hari ini, saya akan tunjukkan pada anda semua, apa maksudnya ilmu itu kuasa. Dengan teknologi enjin hitam ciptaan kami, segala-galanya akan berubah. Dan tak keterlaluan kalau saya katakan, yang enjin hitam ini bakal membawa manusia keluar dari zaman kegelapan," tambah Faris lagi.
	Kali ini Hani pula yang keluar dari kokpit, memandang Faris sambil berkata," Tuan, kita dah sampai ke koordinat."
	Faris mengangguk. "Ok, tunggu signal saya," balas Faris kembali.
	"Now, cukup dengan hiperbola. Saya akan ceritakan apa yang sebenarnya bakal berlaku dalam 3 jam akan datang," tutur Faris kembali.
	Sambil menarik nafas yang panjang, dia menyambung, "Kalau mengikut pada tiket perjalanan tuan-tuan, kita sepatutnya mendarat di Gelam-2, yang terletak kira-kita separuh tahun cahaya dari sini. Kami katakan yang perjalanan yang sepatutnya memakan masa 8-9 bulan itu kini hanya memakan masa 2 jam sahaja."
	"It's a bold claim," tutur Laksamana Jeffrey, memintas.
	"Ya, betul. Tapi, kami nak pergi lebih jauh dari itu. Kami nak pergi ke stesen Rembulan, yang terletak 5 tahun cahaya dari sini," balas Faris kembali.
	Masing-masing yang ada di situ terlopong mulut. Ada yang saling memandang di antara satu sama lain. Keadaan yang tadi senyap dengan hanya Faris sahaja bersuara kini bertukar riuh. Hanya Regavore itu sahaja yang masih duduk dengan tenang. Seperti sedang menikmati riuh rendah yang sedang berlaku di hadapannya.
	Puan Zaiton bangun memprotes, "But that will take 10 years. Aku tak nak hilang 10 tahun hidup aku sia-sia je macam tu."
	"Don't worry Puan Zaiton. Dengan enjin hitam ni, you will lose only 50 minutes of your time. Dan awak tak akan rasa rugi pun," balas Faris kembali.
	"Hani, activate the black drive," arah Adrina pula.
	Hani mengangguk dan masuk semula ke dalam kokpit. Bunyi dentuman yang kuat kini kedengaran di depan kokpit, disusuli dengan bunyi dengung yang datang dalam satu ritma.
	Di depan skrin, kelihatan pancaran cahaya yang menyilaukan terbentuk di depan kokpit Kenari. Makin lama pancaran cahaya itu membesar, membentuk bulatan kurang sempurna di depan mereka. Diisi dengan ruang hitam yang pekat gelap di tengahnya.
	Faris tersenyum memandang semua para perwakilan yang kini terpancar kerisauan di wajah mereka. "Inilah dia gerbang yang bakal membawa kita semua keluar dari alam kegelapan," tutur Faris. Sejurus selepas itu, Kenari mula meluncur ke depan, memasuki lohong hitam yang sudahpun terbuka luas dihadapan mereka.













Bab 5-Di Dalam Perut
	Adrina menggoyangkan kakinya dalam gaya yang tidak sabar. Matanya sekejap dilirik ke kiri, sekejap ke kanan. Peluh turun bagaikan embun dari dahinya.
	Walaupun dah berulang kali merentas lohong, gementar tetap berjaya singgah di hati Adrina. Membuatkan bulu romanya kejap-kejap naik. Terutama sekali bila ada gegaran yang melanda Kenari.
	Faris yang nampak jelas raut wajah Adrina itu mula mengusik. Dengan tidak semena-mena sahaja tangan Faris memegang bahu Adrina. Hampir melompat gadis itu dari tempat duduknya. Terus Faris ketawa kecil melihat apa yang terjadi.
	"Janganlah Faris," tegur Adrina sambil mengurut dadanya.
	"Aku tak percaya kau masih boleh rasa takut. Dah banyak kali kot kau gunakan enjin ni," balas Faris kembali.
	"Kita dalam lohong hitam Faris. Lohong hitam yang gravitinya boleh menyedut cahaya," balas Adrina.
	"Kau tak percaya ke enjin hitam aku boleh lindung kita?" soal Faris kembali. Kali ini nada soalannya serius.
	Menyedari yang dia perlu berhati-hati dalam mengeluarkan kata, Adrina menjawab dengan lembut, "Bukan aku tak percaya pada ciptaan kau. Tapi..."
	"Tapi apa?" soal Faris kembali.
	"Yelah, aku mengaku. Aku claustrophobic sebenarnya," balas Adrina, mengalah.
	Faris tersenyum. Puas mendengar jawapan itu. "Jadi jangan salahkan aku bila kacau kau. Aku nampak peluang depan mata, aku tak akan lepaskan," balas Faris kembali, sambil tersengih.
	"Hmpph!" balas Adrina kembali, sambil berpeluk tubuh. Malas dia nak melayan perangai Faris. Matanya kini dikalihkan ke depan. Memandang para perwakilan yang masing-masing hanyut dengan apa yang sedang mereka saksikan.
	Adrina tersenyum sebentar melihat Puan Zaiton yang turut cemas. Walaupun matanya terlindung di bawah kanta hitam, Adrina yakin yang bola mata Puan Zaiton tak senang duduk di kelongsong matanya. Seronok juga bila dapat tahu bukan dia seorang sahaja yang gusar di berada di dalam perut lohong hitam ini.
	Adrina kini beralih pula melihat Laksamana Jeffrey di sebelah. Yang masih lagi berpeluk tubuh dari tadi. Keningnya terangkat sebelah. Mungkin rasa tak percaya masih lagi ada pada hati laksamana itu.
	Mata Adrina kini tertumpu pula pada Zaini. Yang separuh terbaring di kerusinya. Adrina tak dapat membawa raut wajah lelaki itu. Nak kata dia takut tak juga. Nampak matanya macam layu, barangkali sedang menahan matanya dari tertidur. Ataupun lelaki itu sedang memikirkan sesuatu, Jika ya, apa yang sedang difikirkannya?
	Seperti menyedari yang Adrina sedang merenung wajahnya, Zaini mengukirkan senyuman di wajahnya. Sambil melirikkan mata. Menyedari yang wajahnya mula bertukar merah, Adrina pantas mengalihkan matanya.
	Terus matanya bertaut pada Ti'Rakka. Satu-satunya Regavore yang menjadi penumpang Kenari. Kaku sebentar Adrina bila melihat Ti'Rakka sedang memandang tepat pada wajahnya. Dan mata ketiga Regavore itu seperti sedang cuba untuk dibuka.
	Jika tadinya Adrina cemas, kini rasa panas pula mula terasa. Merebak dari jantung ke pembuluh darah. Hampir sahaja Adrina ingin bangun, menegur Regavore itu. Memberi amaran padanya agar jangan menceroboh mindanya lagi.
	Tapi belum sempat Adrina berbuat apa-apa, dia terasa seperti tercampak ke belakang. Seluruh tubuhnya seperti sedang bergerak pada halaju yang tinggi, sampai kecut perut dibuatnya. Adrina menoleh memandang Faris, cuba untuk meminta penjelasan daripadanya.
	Tapi Faris tiada di sebelah. Yang disebelahnya itu adalah seorang budak lelaki. Yang masih tersimpan dalam memorinya. Kisah hidupnya satu ketika dahulu, di Temenggung-7.
	Adrina mula menyedari yang dia kini berada di bawah runtuhan rumah mereka. Tangannya sedang memeluk Ihsan, adiknya. Yang sedang menggeletar ketakutan. Tangannya basah, menakung air mata adiknya. Yang dari tadi tak henti menangis.
	Di luar, bunyi dentuman kedengaran, disusuli dengan gegaran yang membuatkan jantungnya hampir gugur. Mata Adrina yang sudah kekeringan air, merenung ke luar runtuhan. Melihat mayat ibu dan ayahnya yang terbaring di tengah jalan. Di sekeliling mayat mereka, kelihatan tiga tentera Regavore yang tegap dan sasa, sedang berdiri lengkap dengan tongkat senjata di tangan. Gigi mereka yang tajam, terserlah di balik wajah mereka yang kusam dan menakutkan.
	Kulit mereka pula seakan-akan menyala, dengan warna merah. Warna yang menyinar mata Adrina, menambahkan gerun dalam hatinya.
	"Kak, Ihsan nak mama. Nak papa!" 
	Bunyi jeritan adiknya itu mengejutkan Adrina. Dan juga tentera Regavore di depan. Dua daripada mereka datang menghampiri Adrina, dengan tongkat senjata mereka diacukan ke depan. Dalam posisi menembak.
	Kulit mereka kini menyala lebih terang, bagai memberi amaran pada sesiapa sahaja yang bersuara tadi. Setiap langkah yang mereka ambil, diiringi dengan degup jantung Adrina. Peluh mula pantas membasahi seluruh tubuh gadis kecil itu. Tangannya pula menekap mulut adiknya, memastikan yang tiada lagi suara keluar dari mulut kecil itu.
	Mata Adrina masih lagi memandang ke depan. Melihat Regavore yang masih lagi berdiri memandang mayat ibu dan ayahnya. Mata Regavore yang sepatutnya ada dua, kini sudahpun berubah menjadi tiga.
	"Mana kau sembunyi?"
 	Adrina hampir sahaja menjerit, mendengar satu suara yang tiba-tiba muncul dalam kepalanya. 
	"Mana kau sembunyi?!" tutur suara itu lagi. Adrina hanya mampu mendiamkan diri. Memejamkan matanya sekuat yang mungkin. Mengharapkan dengan cara itu, suara itu tak akan singgah lagi dalam fikirannya.
	Tapi semuanya itu hanya sia-sia. Kerana suara itu datang lagi.
	"Tak guna kau terus sembunyi budak! Orang aku akan jumpa kau jugak!" 
	Bagai jatuh ditimpa tangga, kali ini adiknya pula yang berbunyi. 
	"Akak! Ihsan nak mama kak!" Dalam ketakutannya, tangan Adrina terlepas dari mulut Ihsan. Menyebabkan jeritan adiknya itu berjaya keluar.
	Regavore yang tadinya mencari, kini sudahpun menemui. Tangannya dengan mudah menembusi lapisan dinding batu yang melindungi kami, terus meragut Ihsan yang kini sudahpun meronta-ronta minta dilepaskan.
	Adrina hanya kaku. Tak mampu berbuat apa-apa. Di depan matanya dia melihat adiknya diratah hidup-hidup. Terjerit-jerit Ihsan, menggelitat, bila gigi Regavore itu terbenam di lehernya. Memercik darah merah pekat, menimpa ke tanah. Dan bila Ihsan sudah tidak lagi bergerak, tubuhnya dicampak begitu sahaja di depan Adrina.
	Adrina menjerit sekuat hatinya.
	"Adrina, Adrina!"
	Gadis itu yang kini basah dengan peluh di seluruh wajahnya akhirnya membuka mata. Di depannya berlutut Zaini yang sedang memandangnya dengan wajah yang gusar. 
	"Are you ok?" soal Zaini.
	Adrina sekadar mengangguk. Dia menoleh pula mencari Faris, yang kini sedang berdiri di belakang Zaini. Wajah lelaki itu gusar. Tapi bukan gusar yang sama dengan Zaini. Tapi gusar yang diselangi dengan takut. Apa yang ditakutkan lelaki itu?
	"Faris, aku nampak....aku nampak!"
	"Adrina, boleh tak aku jumpa dengan kau sekejap?" soal Faris, tenang. Adrina terkedu. Ada sesuatu pada intonasi suara Faris. Seperti ada amarah yang menunggu untuk meletus.
	"She needs medical attention," tutur Zaini, memberi nasihat.
	"Siapa awak?" soal Faris kembali, memandang Zaini dengan jelingan tajam.
	"Zaini. Saya wakil dari Miskon Group," tutur Zaini, sambil menghulurkan tangannya untuk berjabat salam.
	"Ok En Zaini. I think she'll be fine. Let me take it from here," balas Faris kembali.
	"Tapi...." Zaini mula membantah.
	"I said, let me take it from here," balas Faris lagi, meninggikan suaranya. Zaini mula memandang pada Adrina, seperti meminta penjelasan darinya. Tapi Adrina hanya menunddukan wajah, bangun mengikut Faris seperti yang diarahkan.
	Sebaik sahaja dia menjengan masuk ke kokpit, Faris memandangnya dengan mata yang terjegil.
	"What happen back there?!" bentak Faris.
	"Aku...aku nampak..."
	"Nampak apa?!" jerit Faris lebih kuat bila Adrina tergagap-gagap.
	"Aku nampak adik aku. Masa kami kat Temenggung-7. Masa Regavore serang tempat kami," balas Adrina, pantas.
	Hani dan Azman yang dari tadi memandang adengan itu, mula memandang antara satu sama lain. Masing-masing hanya mengangkat bahu, tak faham apa yang dikatakan Adrina itu.
	Hanya Faris sahaja yang tersentak. Kerana dia tahu apa yang dimaksudkan Adrina. Faris mula mengurut dahinya, sambil berkata dalam nada yang lebih perlahan, "This is an important moment for us all, Adrina. Tak akan kita nak tunjukkan yang teknologi kita ni boleh membuatkan orang meracau macam kau?"
	Adrina terus menundukkan wajah. Dia faham kenapa Faris marah sebegitu rupa.
	"Aku nak kau keluar, dan jelaskan pada perwakilan, yang kau kena claustrophobic," arah Faris.
	"Bukan aku, Regavore tu. Dia ceroboh..."
	"Aku tak kisah. Aku nak kau jelaskan juga pada mereka semua. Faham?!" tutur Faris lagi.
	Dada Adrina mula sebak. Hampir berkaca matanya bila melihat wajah Faris yang berang melihatnya. Sambil menahan air mata Adrina melepaskan nafas yang panjang.
	"Baiklah," balas Adrina.
	Faris yang berpuas hati mendengar jawapan itu keluar dari kokpit, meninggalkan Adrina yang sedang sedaya upaya menahan air mata.
	"Kau ok Adrina?" soal Hani, cuba untuk memujuk. 
	Adrina tidak menjawab. Hanya mengangguk dalam diam. Kedengaran bunyi teresak-esak, mula keluar.
	Di luar, bunyi dentuman yang kuat kedengaran, datang dalam satu tempo yang seragam. Menandakan mereka sudah pun hampir tiba.

	
	
	
	













Bab 6: Pemuja dari Bumi
	Usai mengesat matanya Adrina kembali ke kabin penumpang. Sambil mengambil tempatnya di sebelah Faris, Adrina berkata dengan tegas, "Aku akan bagi written statement pasal apa yang terjadi tadi. But don't expect me to make an open statement kepada semua perwakilan."
	Mata Adrina memandang tajam pada Faris. Menjangkakan yang lelaki itu akan membantah kata-katanya. Tapi Faris sekadar mengangguk.
	"Fine by me. Aku rasa tak ada orang pun nampak apa yang jadi tadi. Kecuali Regavore tu, dan jugak Zaini. Regavore itu, aku boleh uruskan. Zaini tu, aku rasa tak akan menjadi masalah. Dia suka kat kau," balas Faris, mengusik.
	Tapi Adrina tak berkalih mendengar usikan Faris. Matanya masih lagi memandang tajam pada sahabatnya itu.
	"Kau marah kat aku ke?" soal Faris kembali.
	"Kau boleh tanya soalan bodoh tu?" balas Adrina.
	Faris mengeluh. "Kau patutnya faham. This is my life's work Adrina. Aku kena pastikan yang ianya sempurna," jelas Faris.
	"Sempurna sampai kau sanggup lukakan perasaan kawan kau?" soal Adrina kembali.
	Faris terdiam. Wajahnya yang tadi marah kini sudahpun hilang. Tahu apa yang dilakukannya tadi salah, Faris menawarkan maaf.
	"Aku minta maaf Adrina. Aku tahu aku bersalah pada kau. Aku tak dapat kawal kemarahan aku tadi," balas Faris kembali.
	"I expect you to make it up for me," tutur Adrina kembali.
	"Tak ada masalah," balas Faris.
	"Hmph!" Adrina mendengus, sambil berpeluk tubuh. Faris hanya membalas dengan senyuman. 
	"Owh, by the way, kita dah nak sampai. Dengar kan bunyi kat depan?" soal Adrina.
	Faris mengangguk, lalu bangkit menghadap perwakilan sekali lagi. Taklimat terakhir sebelum mereka tiba di stesyen Rembulan.
	"Wish me luck?" soal Faris pada Adrina.
	"Aku sentiasa support kau Faris. Aku cuma mengharapkan kau buat benda yang sama untuk aku," balas Adrina kembali.
	Faris hanya mengangguk. Tak membalas. Matanya kini sudah memandang kepada para perwakilan yang seperti sedang menunggu ucapan darinya.
	"Tuan-tuan dan puan-puan. Dan juga Regavore. Bunyi dentuman yang kedengaran tadi, menandakan yang kita sudahpun hampir sampai. Now, enjin hitam kami akan memancarkan partikel hitam sekali lagi, bagi membuka laluan keluar untuk kita semua. Yelah, tak akan kita nak terperangkap dalam ni kan?" tutur Faris sambil membuat jenaka.
	Tapi tak ada seorang pun yang menunjukkan gigi mereka. Masing-masing memandang wajah yang gusar. Ada juga yang memandang dengan muka yang teruja. Nampaknya bukanlah dia yang menjadi perhatian, sebaliknya teknologinya. Mata mereka tertumpu pada skrin di belakang, menantikan sama ada betulkah mereka akan tiba di stesyen Rembulan?
	Menyedari akan perkara itu, Faris mengalihkan badannya. Di skrin, kelihatan pemancar partikel sudahpun membentuk gerbang yang akan membawa mereka keluar.Cahaya yang terang mula menyinari mereka semua. Semua penumpang menutup mata, menahan silau cahaya yang menyakitkan.
	Sebaik sahaja keadaan bertukar normal, mata mereka terus terbeliak. Ada yang sehingga terbangun dari tempat duduk mereka. Faris hanya tersenyum melihat gelagat itu.
	Di depan mereka, terbentang jelas bongkah batu yang besar, yang penuh dengan kawah dan kerak. Yang kelihatan indah dilihat dari permukaan bumi. Yang dikenali oleh seluruh manusia, sebagai bulan.
	Di atas permukaan bulan, kelihatan beberapa buah kubah yang besar, yang disinari cahaya lampu. Kenari terbang menghampiri bulan, memperlihatkan isi di dalam kubah itu. Sebuah bandar mega yang menantikan kehadiran mereka..
	"Selamat datang ke stesyen Rembulan," umum Faris, cuba untuk mencipta kesan yang dramatik. Tapi para penumpang masih lagi terpaku pada skrin, melihat pada bulatan biru yang terletak tak begitu jauh dari bulan. Tempat asal usul manusia.
	"Dah 15 tahun aku tak balik," tutur Puan Zaiton. Matanya berkaca. Dadanya turun naik menahan sebak.
	"Saya lansung tak pernah jejakkan kaki ke situ puan," balas Faris, cuba untuk berjenaka. Dia melirik sekejap pada Adrina, yang turut membalas dengan senyuman.
	Puan Zaiton tidak tersenyum. Sebaliknya wajahnya serius memandang Faris. Tiba-tiba sahaja tangannya diangkat, dan dia mula menepuk dua belah tangannya, dalam satu ritma yang seragam
	"Tahniah Doktor Faris. You have done humanity a great service. Seperti yang awak cakap tadi, awak dah keluarkan kami semua, dari zaman kegelapan," tutur Puan Zaiton lembut.
	Tepukan Puan Zaiton disambut oleh semua perwakilan. Laksamana Jeffrey yang sepanjang perjalanan tadi bermasam cuka, kini bangun tersenyum menghampiri Faris sambil menepuk-nepuk bahunya. Tepukan itu walaupun hanya dibuat oleh beberapa orang sahaja, tapi tetap gemuruh dalam ruang kabin yang kecil ini.
	Adrina dan Faris saling berpandangan. Masing-masing tersenyum puas. Terutama sekali Faris yang senyum sampai ke telinga. Nampaknya, usahanya selama ini, kini sudahpun membuahkan hasil.
***
	Ketika Kenari baru sahaja tiba di lingkungan sfera bumi, di permukaannya, kelihatan seorang gadis sedang terbaring lesu di atas katil. Katilnya yang berbingkaikan emas, dengan tilam empuk lansung tak mendatangkan ketenangan di hati gadis itu.
	Walaupun gadis ini tinggal dalam apartment yang mewah, lengkap dari serba serbi. Dari penghawa dingin sehinggalah ke robot pembantu. Dan TV yang dibiarkan berjalan, tanpa sebarang tontonan.
      Gadis ini tetap terbaring lesu. Wajahnya pucat, matanya merenung kosong memandang dinding, dan mulutnya ternganga.
	Jika tak kerana dadanya yang turun naik, pasti sesiapa yang melihat akan menganggap yang gadis bernama Rina ini sudahpun mati. Tapi tak. Rina masih hidup, dan termenung memandang contengan yang dibuatnya di dinding.
	Walaupun Rina tak tahu bahasa apa yang dicontengnya, tapi Rina merasakan dirinya seakan dekat dengan tulisan itu. Seolah-olah contengan itu datang dari isi hatinya. Atau sesuatu dalam kepalanya.
	TV yang tadinya menunjukkan kisah drama yang entah apa-apa, mula berhenti dan menayangkan berita. Kedengaran suara pembaca berita mengumumkan tentang seorang saintis dari...dari mana?
	Buat pertama kalinya dalam seminggu, Rina berkalih memandang TV. Melihat pembaca berita yang sedang menemu ramah seorang lelaki bermuka cekung. Walaupun dengan sut hitam yang segak membaluti badannya, kewujudan lelaki itu tetap nampak janggal di mata Adrina.
	"Bersama saya kini, Doktor Faris, dari stesyen Kencana...."
	"Ah, orang koloni. Patutlah," tutur Rina sendirian. Ada sesuatu pada rupa bentuk fizikal orang koloni yang nampak berbeza pada orang bumi. Mungkin sebab zat tak cukup. Ataupun suasana planet mereka tak berapa sesuai untuk manusia hidup. 
	"Doktor Faris, yang baru sahaja tiba di stesyen Rembulan, berlepas dari stesyen Kencana yang terletak 5 tahun cahaya dari sini. Tapi perjalanan mereka, hanya mengambil masa sejam..."
	Mata Rina terangkat mendengar kata-kata wartawan itu. Sejam? Mana mungkin.
	"How is this possible doctor?" soal pembaca berita itu lagi.
	Kelihatan lelaki yang bernama Doktor Faris itu tersenyum lebar sebelum menjawab. "It's because of my invention. Enjin Hitam. Ia boleh membuka ruang yang dipanggil sebagai jambatan Einstein-Rosen. Jambatan ini membuka jalan melepasi ruang dan masa membolehkan perjalanan yang dulunya memakan masa bertahun-tahun, kini boleh dilakukan dalam masa beberapa minit sahaja."
	"Adakah ini bermakna yang manusia akhirnya memiliki teknologi perjalanan lebih pantas cahaya sepertimana yang dimiliki oleh Regavore?" soal wartawan itu lagi.
	"Ya," balas Faris, yakin.
	Rina tak dengar lagi, apa yang dituturkan wartawan itu sebagai jawapan balas. Mindanya ketika itu sudahpun menerawang ke ruang memori. Ada sesuatu pada perkataan ruang dan masa, yang membuatkan dia teringat pada papa.
	Ketika itu dia dan papa sedang berada di atas rumput menghijau. Memerhatikan stesen angkasa Bumantara yang jelas kelihatan dari Bumi. Rina masih ingat, mata ayahnya ketika itu berkaca. 
	"Papa, bila abang nak balik?" soal Rina ketika itu, sambil menarik tangan ayahnya.
	Air mula mula turun di pipi kedut ayahnya. Soalan Rina itu betul-betul meruntun, membuatkan ayahnya berpaling dan terus berlutut dan memeluk tubuh kecil Rina.
	"Papa?" soal Rina kembali, keliru dengan apa yang dilihatnya. Air mata papa mula membasahi bahu Rina. Rina yang masih kecil, tak faham apa yang sebenarnya berlaku. Usai mengesat air mata papa memandang Rina. Dengan wajah yang sugul dia berkata, "Satu hari nanti papa nak cipta satu alat. Yang membolehkan kita terbang melepasi ruang dan masa."
	"Rina!"
	Jeritan mama membawa Rina kembali ke zaman kini. Terus Rina bangun dari katilnya, melangkah keluar dari bilik. Membawa dirinya ke dapur. Dilihat mamanya yang baru sahaja pulang, sedang menyediakan makanan.
	"Janganlah berkurung je kat dalam bilik. Mehlah makan sekejap," ajak mama. Senyuman perempuan itu walaupun nampak ikhlas, tapi tajam menghiris hati Rina.
	"Orang nak keluar," balas Rina, sambil menundukkan wajah.
	"Keluar? Keluar ke mana?" soal mama kembali.
	"Orang nak keluar dari rumah ni," balas Rina kembali.
	Mama mengeluh. "Rina pun tahu kan Rina tak boleh keluar. Rina dalam perintah berkurung," balas mama.
	Rina terdiam, tak menjawab. Matanya hanya merenung tajam memandang mama. Dalam kepalanya suara papa kedengaran sekali lagi.
	"Rina. Dah tiba masa untuk kamu terbang melepasi ruang dan masa."
	Rina faham apa yang diturturkan 'papa'nya. Kakinya melangkah ke depan. Sambil mengambil pisau di atas meja, Rina menghampiri mama. Rina kini tahu apa yang perlu dilakukannya.
	
	














Bab 7: Kitab Oscuro Gofod
	Pisau di tangan Rina itu basah dengan darah. Rina melihat sahaja darah itu menitik dari mata pisau mencecah ke lantai. Di bawahnya, sekujur tubuh kini terbaring kaku. Tubuh yang dulu pernah didiami mama.
	Mama memandang Rina dengan mata yang terbeliak. Dan Rina hanya membalas dengan senyuman. Rina menyambung kerjanya. Merodok perut mama, sambil menghiris kulitnya, sehingga terbelah perut wanita tua itu.
	Sambil bekerja, Rina bersiul. Menyanyikan lagu kegemaran yang pernah diajar papa ketika dia kecil dulu.
"Bintang-bintang di langit,
Menghiasa angkasa,
Tinggi di atas sana,
Tak tercapai manusia,"
	Pisau yang tadi sudahpun merobek perut mama kini diletakkan ke tepi. Rina menggunakan tangannya pula untuk membesarkan lagi belahan yang sudah dibuat. Mengeluarkan segala isi perut mama. 
	Kata-kata mama terngiang-ngiang di kepala Rina yang kini sudahpun dibasahi peluh.
	"Mama, mama. Jangan buat Rina macam ni mama. Jangan kurung Rina dalam rumah ni," rayu Rina satu ketika dulu.
	"Mama terpaksa Rina. Semua ahli Gofod dah pun ditangkap. Mama tak nak kehilangan awak jugak."
	"Mama, please. Jangan kurung Rina. I need to finish this. Rina nak jumpa papa!"
	"Wake-up Rina! Papa dah lama tak ada!"
	Rina tak mahu percaya dengan kata-kata mama. Rina masih percaya yang papa masih setia menunggu. Di tempat yang melangkaui ruang dan masa.
	"Mama jangan buat Rina macam ni. Mama tak sayang Rina ke?" 
	"Mama sayang Rina dengan sepenuh hati. Sebab tu mama buat macam ni," tutur mama sambil menutup pintu bilik. Dan mengurung Rina di dalamnya.
	Rina menggengam jantung mama. Memerhatikan ketulan daging itu yang tak lagi berdenyut. Darahnya menjejeh ke lantai.
	Sambil tersenyum Rina berkata, "Jangan risau mama. Lepas ni mama pun boleh jumpa papa."
	Entah kenapa perkataan itu membuatkan Rina geli hati. Dia ketawa sekuat mungkin, sambil terduduk di atas lantai. Tak menghiraukan darah yang kini membasahi seluarnya.
	Di luar, matahari sudahpun terbenam menghampiri ufuk. Membawa bersamanya kegelapan malam.
***
	Kerja Rina sudahpun selesai. Isi perut mama sudahpun dimasukkan dalam beg plastik hitam. Begitu juga dengan pisau yang sudahpun dilumuri darah.
	Rina tersenyum. Puas hati memandang hasil kerjanya. Sudah tiba masanya untuk dia mandi, dan membersihkan diri. Jauh perjalannya yang perlu ditempuh. Rina masuk ke bilik air, sambil membiarkan dapurnya dibasahi dengan darah dan daging. 
	Usai sahaja mandi, Rina terus bersiap. Membawa serba sedikit pakaian basahan. Beg plastik hitam di dapur itu turut sama dimuatkan dalam beg galasnya. Pengeras yang diperlukannya nanti.
	Selesai sahaja bersiap, Rina mula memanggil teksi udara. Tahu yang pemandu robot tidak akan membawanya ke destinasi yang diinginkan, Rina memanggil pemandu manusia. Setelah pasti semuanya sedia, Rina menutup semua lampu dan peralatan elektrik di rumahnya. Membiarkan tubuh mama terbaring kaku di dapur. Meninggalkan rumahnya dalam kegelapan.
***
	Rina tak perlu menunggu lama. Tak sampai 10 minit dia menunggu di depan kompleks apartment, teksi yang dipanggil sudahpun tiba.
	Tanpa banyak soal, pemandu itu keluar dan mengambil beg sandang Rina, dan dimuatkan di but belakang. Rina terus masuk ke dalam teksi, sambil menunggu pemandunya selesai memuatkan barang yang dibawa.
	"Cik nak ke mana?" soal pemandu itu, sebaik sahaja memasuki teksi.
	"Ke Bandar Gelintar," balas Rina, pendek.
	"Gelintar? Bukan bandar tu out of limit ke? Hampir tenggelam?" soal pemandu itu lagi.
	"Bawak saja saya ke sana. Nanti saya bayar lebih," tutur Rina lagi.
	Pemandu itu terus memandang ke depan, dan menghidupkan enjin teksinya. Membawa teksi itu bersama Rina terbang ke angkasa. Rina hanya memandang apartmen mama. Yang semakin lama semakin mengecil dari pandangan.
	"Selamat tinggal mama," tutur Rina lalu terus melelapkan mata.
***
	Mimpi membawa Rina menelusuri memorinya sendiri. Memori yang baru-baru ini berlaku. Ketika dia masih lagi di dalam Gofod. Hari itu, mereka semua sedang berkumpul di gereja. Mendengar khutbah dari Sang Pendita.
	Dengan suara yang lantang, dan tanpa pembesar suara, Sang Pendita dengan semangant menyampaikan tentang Sang Penguasa. Tentang tempat yang melangkaui ruang dan masa.
	Lily duduk di sebelah Rina waktu itu. Matanya berkaca melihat Sang Pendita. Rina memang tahu dan sedar,  yang Lily adalah pengikut yang paling setia antara kami semua. Pengikut yang paling warak.
	Tapi hari itu takjubnya luar biasa. Setiap kata-kata yang keluar dari mulut Sang Pendita membuatkan Lily teruja. Wajahnya tersenyum girang hari itu. Seolah-olah ia hari yang cukup gembira baginya.
	Rina yang curiga menghampiri Lily, berbisik di telinga sahabatnya itu. Bertanyakan mengapa perlakuannya hari itu sebegitu rupa.
	Rina masih ingat lagi. Saat soalan itu ditanyakan, Lily menoleh memandangnya dengan senyuman yang mendatangkan debar. Mata Lily terbeliak, menampakkan rasa takjubnya yang terlalu kuat.
	"Sang Pendita cakap hari ini adalah harinya. Hari kita semua bakal ke tempat melangkaui ruang dan masa. Kitab Oscoru Gofod dahpun dijumpai," balas Lily dengan perlahan.
	Mata Rina turut terbeliak. "Kitab Oscuro Gofod?" 
	Seingat Rina, itulah nama yang selalu disebut-sebut Sang Pendita. Kitab purba yang ditulis oleh seorang pendita yang tidak dikenali 6000 tahun yang lalu. Asalnya ditulis dalam tulisan Hieroglif, sebelum diterjemahkan ke Arab dan Latin, lalu menghilang dalam lipatan sejarah.
	Kata Sang Pendita, kitab ini mengisahkan tentang Sang Penguasa, dan segala kuasa yang ada padanya. Yang boleh membawa manusia melepasi ruang dan masa. 
	"Ya Rina. Aku yang jumpa kitab tu. Aku jumpa di dasar laut, bersama dengan bangkai kapal yang membawanya. Kitab itu ada dengan Sang Pendita sekarang," jelas Lily lagi.
	Rina menoleh ke depan. Memandang di atas rostrum Sang Pendita. Kelihatan sebuah buku tebal terletak di situ. Dibalut dengan kulit hitam yang gelap.
	"Cik, cik..."
	Rina tersedar. Dikejutkan panggilan pemandu teksi. Matanya yang terbuka dijamu dengan pemandangan laut. Yang berkilau disinari fajar mentari pagi.
	"Cik, betul kan tu Bandar Gelintar?" soal pemandu teksi itu lagi.
	Rina memandang ke depan. Jelas kelihatan seperti tanah daratan yang tiba-tiba timbul di tengah lautan. Tapi Rina tahu yang sebenarnya bandar itu hampir tenggelam. Hanya menunggu masa. 
	Rina memeriksa pada holowearnya. Memastika yang mereka berada pada koordinat yang betul. Setelah berpuas hati, Rina mengangguk. Sebagai tanda menjawab soalan pemandu teksi itu tadi.
	"Kat mana saya nak mendarat? Saya tak nampak tempat yang sesuai pun," tutur pemandu teksi itu lagi.
	Rina menekan kembali butang pada holowearnya, memberi isyarat pada pemandu teksi agar mendarat di bahagian barat. Satu-satunya bahagian yang masih lagi ada tanah daratan. 
	"Apa jadi dengan tempat ni?" soal pemandu teksi sebaik sahaja keretanya terbang di atas Bandar Gelintar. Mata pemandu itu terpaku melihat bangunan-banguna tinggi yang menyenget, bagai dibadai sesuatu yang kuat. Sehinggakan ada antara bangunan itu hancur, meninggalkan tiang yang berceracak di tengah laut.
	Selut berwarna hitam dan hijau, membalut bangunan-bangunan yang tenggelam dan ditinggalkan. Menampakkan bangunan-bangunan yang ada di Bandar Gelintar ini, seperti bangkai raksasa yang sedang mereput di tengah lautan.
	"Cik nak buat apa kat sini?" soal pemandu teksi itu, sambil menoleh ke belakang. Rina membalas dengan jelingan yang tajam.
	"Apa yang saya nak buat, itu urusan saya. Tak perlu awak ambil tahu. Kat depan tu saja. Sikit je lagi," balas Rina. Sambil tangannya menunjukkan ke arah tanah lapang yang diapit oleh dua bangunan yang condong ke kiri.
	Teksi itu mendarat di atas tanah seperti yang diarahkan. 
	"Tak, saya tanya sebab saya nak tahu cik nak balik naik apa?" soal pemandu teksi itu kembali.
	"Terima kasih kerana ingatkan," balas Rina. Lalu tangannya pantas mengeluarkan pisau dari begnya, dan terus mengelar leher pemandu teksi. Terpercik darahnya membasahi papan pemuka teksi. 
	Sambil tersenyum, Rina keluar dari teksi. Sambil membiarkan enjin teksi itu hidup, Rina membawa kakinya berjalan di atas tanah yang hampir tenggelam. Membawa dirinya ke gereja yang dah lama ditinggalkan.
	


Bab 8: Si Rambut Merah
	Rasa teruja masih lagi belum hilang pada Zaini. Walaupun dah sejam dia terbaring di atas katil yang empuk, berbingkaikan emas, Zaini masih lagi tak percaya di mana dia berada.
	"Rasa macam mimpi," tutur Zaini sendirian.
	Dah tentulah Zaini merasakan sebegitu. Ruang bilik tidurnya sahaja sudah sebesar rumah. Apatah lagi seluruh bilik hotel yang dia diami. Cukup mewah dan tersusun kemas dalam tiga tingkat yang luas. 
	Belum pernah lagi dia duduk di bilik hotel semewah begini. Lengkap serba serbi. Dari HoloTV sehinggalah ke penghawa dingin.
	Bukan itu sahaja, di setiap sudut bilik Zaini ditempatkan robot pembantu. Yang bersedia untuk berkhidmat sama ada dipanggil ataupun tidak. Dan salah seorang darinya kini datang menghampiri.
	"Tuan, makanan yang tuan minta tadi dahpun siap. Saya letakkan di atas meja, dengan pinggan pemanas. Supaya dia sentiasa berada pada suhu ideal," tutur robot itu. 
	Zaini menoleh memandang robot itu, yang dipanggilnya sebagai AMAN. Bentuknya yang seperti manusia berkulit besi menandakan ia bukanlah robot yang murah. Ia robot bertaraf tinggi yang sudah tentu mahal harganya.
	"Terima kasih AMAN," balas Zaini.
	"Tuan nak makan ke atau nak mandi dulu? Kalau nak mandi saya boleh siapkan bilik air," tutur AMAN lagi.
	"Tak apa AMAN. Aku nak lelapkan mata sekejap," balas Zaini yang mula berbaring ke sisi.
	"Kalau tuan nak berehat dulu, saya cadangkan tuan jawab dulu panggilan dari tuan Hashim."
	Zaini menoleh pantas. Melihat ada hologram yang sedang berkelip di pergelangan tangan AMAN. 
	"Kalau boleh aku tak nak diganggu," pinta Zaini, tapi AMAN menggeleng.
	"Maaf tuan. Tuan Hashim insist yang awak jawab panggilan," balas AMAN.
	Zaini mengeluh dan akhirnya mengangguk. Serentak dengan itu satu hologram terpancar di depan. Hashim dengan misai kontotnya kini terapung di depan Zaini.
	"I'm disappointed Mr Zaini," tutur Hashim sambil mengurut misai kontotnya.
	"Kenapa?" soal Zaini kembali. Matanya beralih kembali memandang ke siling.
	"Kami bayar awak mahal En Zaini. Dan sepatutnya awak sudah bergerak malam ni, cuba untuk mendapatkan enjin yang kami suruh awak cari," jelas Hashim kembali.
	"I'm still planning. Masih tengah mencari jalan terbaik untuk mendapatkan enjin hitam tu," hujah Zaini kembali.
	"Dengan merenung kosong memandang siling?" soal Hashim kembali.
	Zaini mengeluh. "Hey. Bagilah aku sedikit peluang. Jarang sangat dapat duduk hotel mewah macam ni,"
	"You will get your chance when you complete the job. Half of the payments will cover your lodging for a year," balas Hashim.
	"Setahun je? Tak cukup tu," balas Zaini kembali. Membuatkan Hashim pula yang mengeluh sambil mengurut kepalanya.
	"At least keluarlah. Janganlah terkurung dalam bilik ni. Apa pun kau tak dapat. I heard there's a party tonight. Sekurang-kurangnya kau akan dapat banyak info. And it can help with your plan," tutur Hashim lagi sambil memberi cadangan.
	Zaini akhirnya bangun dari katilnya. Menghampiri air sejuk yang ada di atas meja. Sambil menghirup air itu Zaini memandang tepat ke wajah Hashim. Zaini mungkin sedang menyusun kata. Ataupun mencari hujah balas. Usai meminum air, Zaini tersenyum.
	"Aku tahu kenapa kau nak suruh aku ke parti," tutur Zaini kembali.Senyuman itu masih lagi kekal di wajahnya.
	Hashim yang masih lagi di dalam hologram sekadar memandang dengan wajah yang bingung. 
	"Bos kau ada sana kan?" soal Zaini lagi.
	Hashim cuba untuk menyembunyikan riak wajahnya yang gusar. Tapi nampaknya tak berjaya, kerana senyuman Zaini semakin melebar.
	"Bos kau ada kat parti tu. Pengarah Miskon Group tu sendiri. Jadi dia mesti pelik kenapa orang yang diupahnya tak ada dalam parti yang sama. Jadi bos kau telefon, tanya kau. Dan bila kau tengok aku ada kat sini, tak ada buat apa-apa, mampuslah kau nanti nak jawab dengan bos kau kan?" soal Zaini kembali, tanpa menunggu jawapan dari Hashim.
	Akhirnya Hashim mengalah. Mulutnya membentuk senyuman yang tak jadi. Barangkali geram dengan Zaini.
	"You're a smart one Zaini. Kadang-kadang sampai tahap menyusahkan orang. Alangkah baiknya kalau kau gunakan kepintaran tu untuk SIAPKAN kerja kau," tegur Hashim kembali.
	"Prinsip aku, kita kena work smart. Bukannya work hard," balas Zaini sambil tersenyum puas. Akhirnya dia menang bermain kata dengan Hashim.
	"Owh. Work smart eh? Need I remind you about your sister?" soal Hashim. Terus berubah wajah Zaini. Dari ceria kini terubah sugul. Hilang lesap senyuman di wajahnya.
	Tanpa menoleh, Zaini membalas. "Ok. Aku ikut cakap kau. Aku akan pergi ke parti tu."
	Kali ini giliran Hashim pula tersenyum puas. "Good. And wear something nice. Bos aku tengah tunggu kau," tutur Hashim lalu terus menghilang di balik hologram.
***
	Adrina melangkah ke dalam dewan dengan perasaan yang bercampur baur. Ada gementar, resah, takut, sedih, malu. Pun begitu rasa seronok menguasai hatinya, jelas pada senyuman yang cukup gemilang terpampang di wajahnya. 
	Kehadiran Adrina juga memberi kesan pada orang ramai di dalam dewan. Kebanyakan dari mereka tadinya masing-masing sedang asyik berdansa, atau sibuk berbual, atau sedang enak menikmati juadah yang ada. Kini setiap satu dari mereka terpaku melihat Adrina. Lebih-lebih lagi pada gaun peraknya yang berkilauan, yang nampak bersinar terang dalam dewan yang separa gelap. Ditambah pula dengan rambutnya yang bagaikan api yang merah menyala.
	Hanya seorang sahaja yang nampaknya tidak terkesima melihat kemasukan Adrina ke dalam dewan. Dan lelaki itu sedang memandangnya sambil menggelengkan kepala. Adrina tersenyum kecil, sambil melangkah ke depan. Melepasi semua mata yang masih lagi terpaku. Yang lelaki dengan mulut yang ternganga, yang perempuan dengan jelingan yang tajam, dan mulut yang masam. 
	Adrina hanya berjalan melepasi mereka. Lansung tak mengambil endah akan pandangan yang tak enak itu. Dia terus menghampiri Faris yang kini sudahpun berpeluk tubuh menantikannya. Faris kelihatan segak malam ini. Dengan baju kot hitam membalut kemeja birunya. 
	"Nak masuk pun kena dengan gaya ke?" perli Faris sambil tersenyum.
	Adrina tidak menjawab sebaliknya hanya berpaling memandang tetamu. Yang masing-masing sudahpun kembali pada urusan mereka. Adrina nampak ramai yang ada malam ni. Dari diplomat, wakil kerajaan, wakil korporat sehinggalah ke selebriti. Setiap seorang dari mereka adalah nama yang popular di lingkungan bumi.
	"So, what did I miss?" soal Adrina kembali.
	"Tak ada apa pun. Aku pun baru je sampai," balas Faris, ringkas. Tapi kemudian dia menambah, "Tapi bila aku sampai je, terus pengarah Miskon Group nak jumpa aku."
	"Owh, mana dia?" soal Adrina.
	"Tu," balas Faris, sambil menjuihkan bibirnya ke arah seorang lelaki kacak, dengan rambut perang yang sedang duduk di meja bulat tak jauh dari mereka. Di sebelahnya kelihatan seorang perempuan cantik berpakain jarang yang sedang membisikkan sesuatu ke telinganya. Wajah lelaki itu muda, dengan mata berwarna tak kena lansung dengan statusnya sebagai 'pengarah' syarikat berumur 60 tahun. Tapi barangkali muda yang terlihat pada wajah lelaki itu sesuatu yang sintetik, yang boleh dibeli dengan duit.
	"Jadi kenapa kau tak pergi?" soal Adrina kembali.
	"Seeing that there's a girl beside her, aku tak rasa ia satu idea yang bijak," hujah Faris kembali.
	"Sebab tu lah kau tunggu aku kan? At least ada perempuan lain yang boleh tarik perhatian dia," soal Adrina kembali.
	Faris tersenyum. "You know me well," katanya.
	"Jadi apa tunggu lagi. Jomlah. Pimpin aku ke sana," balas Adrina, sambil menghulurkan tangannya yang putih mulus pada Faris.
	Faris menyambut tangan Adrina, "My pleasure," tutur Faris lagi, sambil membawa Adrina menuju ke meja Samsuddin Miskon, Presiden Miskon Group. Sambil itu Adrina sengaja mengerbangkan rambut merahnya, agar ia dapat menarik perhatian lelaki itu. Tapi nampaknya Samsuddin Miskon sudah pun lama memerhatikan Adrina dari jauh. Senyuman terus terbentuk di wajahnya bila Adrina datang menghampiri.
	"Siapa sangka perempuan paling cantik di parti ini sudahpun berdiri di depan meja saya. Bersama dengan En Faris pulak tu. The one that we celebrate tonight," tutur Samsuddin.
	"En Samsuddin, this is my associate. Dr Adrina," tutur Faris dengan senyuman yang menampakkan gigi.
	"A beauty! And a scientist too. I should be so lucky," balas Samsuddin kembali. Senyuman yang terbentuk di wajah lelaki tua bertopengkan muda itu membuatkan Adrina merasa geli geleman. Tapi Adrina tak menunjukkan reaksi tersebut. Hanya senyuman yang manis terbentuk di wajahnya.
	"Eh duduklah. Tak elok berdiri lama," tutur Samsuddin yang sendiri berdiri menolakkan kerusi buat Adrina. Sebaik sahaja berdiri barulah Adrina perasan yang Samsuddin lebih tinggi darinya. Bukan sahaja tinggi, tapi berbadan sasa, dan berdada bidang.
	Belum sempat Adrina melabuhkan punggungnya, seluruh badannya tiba-tiba kaku. Seluruh pandangan matanya kini  bergelap. Adrina menoleh di kiri dan kanan, melihat Faris dan Samsuddin yang kini sudahpun tiada di sisinya. Di sekelilingnya kini hanyalah ruang dewan yang kosong, lansung tak berpenghuni.
	"Mungkin sebelum duduk awak boleh sertai saya dulu di sini cik Adrina?"
	Satu suara kini menerpa. Tak didengari di telinga, tapi menerjah ke dalam kotak mindanya. Adrina menoleh sekali lagi melihat Regavore pagi tadi yang kini sedang berdiri memandangnya. Dengan mata ketiga yang sudahpun terbuka.
	 Adrina ingin menjawab, tapi tak sempat. Dewan yang tadinya kosong kini sudahpun kembali dipenuhi orang. Di sebelahnya Faris mula bersuara, "Are you ok Adrina?" 
	Tanpa berfikir panjang Adrina terus membalas, "Aku rasa macam nak pitam. Aku nak pergi tandas dulu kejap."
	"Need a hand?" soal Faris kembali
	Adrina menggeleng. "Aku pergi sekejap je," tutur Adrina lalu terus melangkah pergi. Tapi sebenarnya dia ada destinasi yang lain. Ke meja Regavore bernama Ti'Rakka.













Bab 9: Gereja Yang Hampir Tenggelam
	Langkah Rina terhenti sebentar. Matanya kini tertumpu pada gereja putih yang ada di depannya. Melihatkan sebahagian besar daripadanya sudahpun ditelenggami air, Rina berfikir, "Macam mana aku nak masuk ni?"
	Rina sempat menjeling jam pada holowearnya. Waktu sudahpun menghampiri penghujung senja. Jelas dapat dilihat pada langit yang berwarna keemasan. Dan matahari yang nampaknya makin menghampiri ufuk.
	Dengan masa yang semakin suntuk Rina memerah otaknya. Sambil melangkah menghampiri tebing, Rina cuba untuk mencari jalan masuk. Matanya cuba untuk mengimbas sebarang tingkap, ataupun sebarang lubang yang boleh dimasuki tubuh kecilnya. Tapi nampaknya tiada jalan lansung yang terbuka untuknya.
	Nampak gayanya, dia perlu menyelam ke dasar, dan masuk melalui pintu yang sudahpun tenggelam. Itupun jika pintu itu terbuka, jika tidak?
	Rina mengeluh. Terpaksalah dia bergantung pada teknologi. Sambil menghidupkan holowearnya, Rina menekan butang pada gelang besi bulat yang dibawanya. Serta merta 5 besi bulat yang ada pada gelang itu terpisah, dan jatuh ke atas tanah. Ia mula terapung dan bergerak, membawa dirinya menghampiri gereja.
	Ada yang ke bumbung, ada yang ke belakang. Ada yang ke tepi, dan ada juga yang menyelam ke dasar. Rina tahu, yang menggunakan dron bulat untuk kerja-kerja mengimbas seperti ini adalah satu kesalahan undang-undang.
	Tapi Rina rasa kalau polis tahu pun mereka tak akan ambil kisah. Sebab yang diimbas itu adalah gereja tinggal di bandar yang terbiar.
	Setelah hampir 2 minit menunggu, akhirnya kesemua dron bulat itu kembali pada Rina. Setelah bergabung semula melilit pergelangan tangannya sebuah hologram terbentuk, menunjukkan imbasan 3 dimensi gereja seperti yang diharapkan Rina.
	"Tunjukkan bawah permukaan air," arah Rina. Dan hologram yang terbentuk itu mendedahkan imbasan gereja itu dari bawah. Menunjukkan pintunya yang sudah terkopak, menandakan ada jalan untuknya masuk.
	Sambil tersenyum puas, Rina menanggalkan jaket yang membalut tubuhnya, lalu terjun ke dalam air.
***
	Sejuk. Air yang kini mendampingi seluruh tubuhnya terasa sangat sejuk. Tapi Rina tak pedulikan suhu yang membeku itu. Kakinya terus menolak, tangannya terus di depangkan. Membawa dirinya terus mara, mencari pintu masuk yang sepatutnya jelas terbentang di depan matanya.
	Sambil berenang, kelibat kalung permata yang terapung di sebelahnya membuatkan Rina terkesima. Memorinya terus memainkan kenangan yang berlaku beberapa bulan yang lepas. Ketika kalung permata itu masih ada di leher kawannya, Lily.
	"Mana kau beli?" soal Rina ketika itu. Ramai dari kawan-kawan pengikut yang memuji dan turut bertanyakan soalan yang sama. Dan setiap kali jugalah Lily memberikan jawapan yang sama.
	"Tuan Pendita yang bagi," balas Lily sambil tersenyum riang.
	Rina kembali semula ke masa sekarang. Kerana dada yang semakin sesak. Nafas yang diambilnya di permukaan tadi nampaknya sudah sampai ke penghujung. Tapi pintu masuk yang sepatutnya terbuka tadi kini sudahpun tertutup. Terbeliak mata Rina. 
	"Tak akanlah imbasan dronnya tadi salah?" fikir Rina dalam hatinya.
	Rina cuba untuk menyelam ke sisi gereja, Cuba untuk mencari ada lubang yang tenggelam ataupun tidak. Tapi gerakannya terhenti, bila ada bayang-bayang hitam yang naik dari dasar dan mula menggerumuninya.
	Cemas kini terasa di dada. Diikuti rasa sesak yang kini mencengkam paru-parunya. Sedaya upaya Rina cuba menahan matanya dari tertutup. Tapi apakan daya. Dia hanyalah manusia biasa. Dalam hanya tak sampai beberapa saat, pandangan matanya terus bertukar gelap.
***
	Bila sahaja Rina membuka matanya dia berada di gereja. Di sebelah kanannya Lily, yang kelihatan ayu dengan kalung permata di lehernya. Di sebelah kirinya kawan-kawannya yang lain, yang sedang menundukkan wajah sambil mengapitkan tangan mereka seolah-olah sedang berdoa. Dia pula sedang duduk di atas kerusi kayu, sambil diapit oleh sahabatnya-sahabatnya yang sudahpun tiada lagi.
	Rina menoleh lagi di sekeliling. Melihat yang semua rakan-rakan kultusnya kini ada bersama di dalam gereja. Tapi mustahil perkara itu boleh terjadi. Kerana kebanyakan dari mereka sepatutnya sudahpun mati. 
	Di luar gereja, kedengaran bunyi angin yang kuat sedang bertiup. Diiringi kilat yang sabung menyabung. Dan setiap kali petir itu membelah langit, ia membawa pancaran cahaya yang menunjukkan wajah kawan-kawannya yang sebenar. Hanya tengkorak yang dibaluti selapisan kulit.
	Di atas podium gereja, sang Pendita sedang berdiri, menyampaikan khutbahnya. Diiringi petir dan guruh yang makin lama makin galak membelah angkasa. Membawa ribut bersamanya.
	Rina akhirnya sedar yang wajah kawan-kawannya sudahpun bertukar sepenuhnya. Tiada lagi kulit. Hanya tengkorak kosong, dengan cecair hitam menitik membasahi lantai. Sedikit demi sedikit ia memenuhi lantai, mencecah kakinya.
      Takut yang tadinya sekadar meraayap di kaki, kini sudahpun naik menyelubungi dirinya. Kerana itu Rina bangun sepantas kilat, cuba untuk mencari jalan keluar dari gereja. Tapi langkahnya terhenti, dek kerana tempikan sang Pendita.
      "Kau nak ke mana Rina?! Kau bukan boleh lari dari memori kau sendiri. Ini hanya satu kenangan yang pernah berlaku dalam hidup kau. Yang kau cuba nafikan realitinya," tutur sang Pendita.
      Memori? Mana mungkin ini satu memori. Tak pernah dalam hidupnya duduk dalam gereja yang dipenuhi dengan bangkai. Bukan bangkai yang berterabur di sana sini. Tapi bangkai yang duduk tegap, mendengar khutbah sang Pendita. Seperti tak menyedari yang ia sudahpun mati.
      Seperti boleh mendengar kata hati Rina, sang Pendita kini berkata, "Lily, mari kita tunjukkan pada kawan kau apa yang sebenarnya berlaku. Apa yang dia cuba nafikan."
      Lily tersenyum, lalu bangun dari tempatnya. Dia berjalan melepasi Rina, dengan kalung pertama yang berkilau indah, menghampiri sang Pendita di atas podium. Setiap langkahnya diiringi teriakan yang berulang-ulang, dalam bahasa yang sudah lama tidak dituturkan di muka bumi ini.
      "GOH KARLOH KAR'TSUKHO!"
      "GOH KARLOH KAR'TSUKHO!"
      "GOH KARLOH KAR'TSUKHO!"
      "GOH KARLOH KAR'TSUKHO!"
      "GOH KARLOH KAR'TSUKHO!"
	Makin lama makin kuat teriakan kawan-kawannya yang sudahpun mati. Rina kaku, tak mampu berbuat apa-apa. Hanya mampu memerhatikan apa yang sudahpun berlaku. Melihat kembali apa yang sudahpun terjadi. Matanya seolah-olah dibiarkan terbuka, lansung tak boleh ditutup, seolah-olah ada orang (atau sesuatu) yang sedang memegang kelopak matanya.
	Di depan, Lily sudahpun sampai di atas podium, sambil memalingkan wajahnya memandang Rina. Sang Pendita bendiri di belakang Azira sambil memegang sebilah pisau. 
	"Ingat Rina! Menghampiri Goh Karloh perlukan pengorbanan! Melepasi ruang dan masa perlukan korban!" tempik Sang Pendita yang terus menyembelih Lily yang masih tersenyum. Darah yang mengalir keluar dari leher Lily membasahi kalung permata di lehernya. Pada masa yang sama teriakan itu makin kuat, makin laju, disahut oleh kawan-kawannya yang kini semua sudahpun berdiri.
	Tingkap gereja lalu pecah. Membawa bersama angin dan air hujan. Serta pancaran guruh yang tak henti-henti dari tadi. Tapi bukan itu sahaja, bendalir hitam yang tadi sudahpun memenuhi gereja lantai kini mula naik, seolah-oleh hidup. Berkumpul dan membentuk sesuatu yang besar di atas podium.
	Takut kini bukan sahaja menyelubungi Rina. Takut kini sebahagian besar dari dirinya. Membuatkan kaki dan lututnya lemah seperti span, menggeletar sehingga dia terduduk di atas lantai.	
	Apa yang dia boleh lakukan? Hanya boleh menunggu sahaja bendalir hitam itu yang kini sudahpun setinggi bumbung gereja, melakukan apa sahaja yang diingininya. Rina hanya boleh menunggu takdirnya.


















Bab 10: Lelaki Paling Berkuasa di Dunia
	"You're a matriarch," tutur Adrina sebaik sahaja sampai di belakang Ti'Rakka. Ti' Rakka tidak menoleh. Hanya tersenyum. Menambahkan lagi sakit di hati Adrina.
	"Tak rasa kurang ajar ke, masuk dalam kepala otak orang?" soal Adrina lagi. Matanya menjeling tajam memandang Ti'Rakka. Hatinya penuh dengan benci dan amarah. Apatah lagi bila mindanya diceroboh sebegitu rupa.
	Kali ini Ti'Rakka menoleh. Mata ketiganya kini sudahpun tertutup. Hilang terus senyuman di wajahnya. Dan warna kulitnya turut berubah  dari kelabu menjadi biru muda. Menyala seakan-akan ingin menunjukkan rasa di hatinya.
	"Saya minta maaf kalau cik Adrina rasa yang ia merupakan sesuatu yang....tak sopan. Saya betul-betul tak tahu. Ini kali pertama saya menggunakan...kebolehan ini di kalangan manusia. Jadi saya tak tahu yang ianya menyinggung perasaan awak. Sekali lagi saya minta maaf," tutur Ti' Rakka, sambil menundukkan wajah.
	Adrina masih lagi menyimpan syakwasangkanya pada Ti'Rakka. Belum bersedia untuk memaafkannya. Tapi warna biru yang lembut terpancar di kulit Ti'Rakka itu seperti boleh menenangkan hatinya.
	Adrina melepaskan nafas yang panjang. Sambil mengambil tempat duduknya di sebelah Ti'Rakka, Adrina menjeling sekali lagi memandang Regavore itu dari atas ke bawah. Ti' Rakka memakai baju labuh berwarna putih, dengan kristal biru tersemat di dada dan juga bahunya. Jadi setiap kali warna kulitnya berubah, kristal itu akan menyala terang, mewarnai baju labuh yang dipakainya.
	"Awak tak jawab soalan saya. Awak matriarch ke?" soal Adrina lagi.
	Ti'Rakka mengangguk. "Jika itu yang manusia panggil. Saya terima sahaja," tambahnya lagi.
	"Apa maksud awak?" soal Adrina kembali.
	"Panggilan matriarch tu kurang tepat. Dalam bahasa kami ia dipanggil sebagai Yu' akkan. Panggilan matriarch bermaksud yang kuasa pada saya ini, kuasa yang manusia panggil sebagai telekinesis ni hanya muncul di kalangan Regavore perempuan. Tapi bukan itu hakikatnya. Ada juga Yu'akkan dari kalangan lelaki," jelas Ti'Rakka.
	"Saya tahu. Saya pernah jumpa," balas Adrina sambil menundukkan wajah.
	"Maafkan saya. Ia pasti satu memori yang perit untuk diingat kembali," komen Ti'Rakka. Adrina terkejut. Menjeling tajam memandang Ti'Rakka.
	"Satu lagi benda yang saya nak beritahu awak, yang tak ada manusia suka mindanya dikorek macam tu," tutur Adrina.
	Sekali lagi kulit Ti'Rakka bertukar biru. "Saya minta maaf sekali lagi cik Adrina. Saya tak berniat nak buat benda yang cik tak suka," tutur Ti'Rakka, pantas.
	"Ya, saya faham. Awak tak tahu. Tapi kenapa awak perlu buat macam tu? Kenapa perlu sampai baca fikiran saya? Korek memori saya?" soal Adrina kembali.
	"Saya perlu cari orang yang sesuai untuk terima mesej saya ini," balas Ti'Rakka.
	"Mesej? Mesej apa?"
	"Mesej tentang bahaya yang bakal menimpa manusia. Bahaya yang boleh datang dari menggunakan lohong hitam," balas Ti'Rakka, jelas.
	"Kita dah lalu pun lohong hitam tu , cik Ti'Rakka. Dan saya tak tahu awak perasan atau tak. Tapi dari krew, sampailah ke penumpang, semuanya selamat," balas Adrina kembali.
	"Ya. Memang betul. Memang kita semua selamat. Kalau tak selamat, saya tak akan ikut sekali masuk ke dalam lohong hitam. Tapi bahaya yang saya maksudkan ini, adalah dalam jangka masa yang panjang," jelas Ti'Rakka lagi.
	"Maksud awak?" soal Adrina kembali.
	Ti'Rakka terdiam. Dia sedang menyusun kata, mencari jalan yang terbaik untuk membalas. 
	"Saya rasa benda ni tak boleh nak diterangkan begitu sahaja. Kena ditunjukkan," balas Ti'Rakka kembali.
	"Nak masuk dalam kepala saya sekali lagi?" soal Adrina.
	Ti'Rakka menggelengkan kepala. "Benda ni kena tunjuk depan-depan," balasnya  lagi.
***
	Longlai sungguh langkah Zaini malam ini. Dengan baju kemeja hitam yang baru sahaja disarungnya Zaini berjalan menuju ke dewan keramaian, seperti mana yang sudah diarahkan.
	"Ah kacaulah. Baru aku nak seronok rehat malam ni," tutur Zaini sendirian. Mengomel sambil mengheret kakinya ke destinasi. Bunyi riuh muzik semakin menambah berat di hatinya. Tapi apakan daya, tugas tetap tugas. Apatah lagi bila dah dipaksa Hashim sebegitu. Dan diugut dengan nama adiknya.
	"Selamat datang, tuan...Zaini Zailani," tutur robot di depannya. Zaini yang baru sahaja sampai di pintu masuk dewan memberhentikan langkahnya. Membiarkan robot itu mengimbas retina matanya.
	"Ok, tuan ada kebenaran untuk masuk. Tuan Samsuddin Miskon ada di meja 5," tutur robot itu lagi.
	"Kat mana tu?" soal Zaini kembali.
	"Owh. Maafkan saya. Meja 5 terletak di depan pentas. Belah kanan," balas robot itu, sambil memindahkan data pelan dewan ke holowear Zaini. Dengan sekali imbas Zaini tahu meja mana yang dimaksudkan dan terus melangkah menuju ke destinasi.
	Dari jauh lagi dia sudahpun nampak Samsuddin Miskon, orang yang paling kaya di dunia, yang sedang diapit oleh dayang cantiknya. Wajahnya yang biasanya nampak tersenyum kali ini nampak tegang. Barangkali tak senang dengan Faris Khamis di mejanya.
	"As I say Dr Faris. A technology like this should not stay at the lab. It should be at the hands of the people. Orang awam perlu diberi peluang untuk merasa enjin hitam ni," tutur Samsuddin.
	Walaupun jauh Zaini boleh mendengar dengan jelas hujah Samsuddin. Tak hairan, memandang nada suaranya agak tinggi.
	"People? People like you?" soal Dr Faris kembali, sambil mengangkat keningnya.
	Walaupun wajah Samsuddin tegang, dia masih tak lupa untuk tersenyum. Agak sukar untuk meyakinkan saintis di depannya ini. Yang berpegang teguh pada idealisma. Dan tak terusik dek duit.
	"Yes. People like me. Manusia. Yang ada di bumi. Di koloni. Dan di seluruh alam semesta," balas Samsuddin lagi.
	"Excuse me. Susah saya nak percaya. Sejak bila orang di bumi ambil peduli pada kami orang koloni?" soal Faris kembali.
	Langkah Zaini terus terhenti. Seakan tak percaya dengan apa yang baru keluar dari mulut Dr Faris. Seorang saintis biasa berani melawan manusia paling kaya dan berkuasa di dunia.
	Tapi Samsuddin masih lagi mampu tersenyum. Sambil menarik nafas dia membalas kata-lata Faris.
	"Ya. Betul. Kami akui. Memang kami di bumi ni selalu terlupakan saudara kami di koloni. Tapi doktor perlu faham, jarak memisahkan kita. Sebab itulah teknologi ni sangat diperlukan. Supaya jarak tu bukan lagi satu penghalang untuk kita," jelas Samsuddin.
	Faris ingin menjawab, tapi mulutnya terus terkunci bila ternampak Zaini yang sedang berdiri di belakang Samsuddin. Menyedari yang Zaini sedang berdiri di belakangnya, Samsuddin terus bersuara,
	"Duduk Zaini. Kau lambat!"
	Zaini hanya menurut sahaja seperti dipinta. Tak ada gunnya melawan orang yang memang sedang marah.
	"I trust that you have met En Zaini?" soal Samsuddin pada Faris.
	Faris mengangguk. "Tapi dia tak ada pulak bentangkan sebarang tawaran pada saya," komen Faris kembali.
	"His role is just an observer. Dia hanya sampaikan apa yang dia nampak pada saya. Tawaran saya ini datang berdasarkan pada apa yang saya dengar dari Zaini," jelas Samsuddin lagi.
	"Dan saya tetap dengan pendirian saya. Tak akan terima tawaran En Samsuddin," balas Faris kembali. Tegas.
	Panas hati Samsuddin mendengar jawapan itu. Hampir sahaja diketap bibirnya, menahan marah yang sudah mula naik. Nampaknya, masa untuk memberi senyuman sudahpun tamat.
	Dengan wajah yang ketat, Samsuddin berkata, "Jadi apa awak buat kat sini?"
	"Pardon me?" soal Faris, kurang faham dengan soalan Samsuddin.
	"Apa yang awak buat kat parti ni?" soal Samsuddin lagi.
	"I was invited here. Ini kan parti sambutan untuk saya," balas Faris kembali, yakin.
	Samsuddin kini bukan sekadar tersenyum. Tapi tergelak. Dia ketawa sekuat hati mendengar jawapan Faris. Seolah-olah jawapan Faris itu adalah jenaka paling lawak yang pernah didengarinya.
	Faris yang masih bingung mendengar ketawa Samsuddin mula bertanya, "Kenapa? Apa yang lawak sangat?"
	"Awak ingat, parti ni siapa yang anjurkan?" soal Samsuddin kembali.
	"PERSADA?" soal Faris kembali. Tapi dia tak merasa yakin dengan jawapannya.
	"Aku. Aku yang organise parti ni. Semua diplomat yang ada, perwakilan yang ada, wakil-wakil syarikat yang ada ni, semuanya aku yang panggil. Kau ingat, mereka akan datang, kalau aku tak panggil?" soal Samsuddin kembali.
	Faris terdiam. Merah padam mukanya mendengar kata-kata Samsuddin.
	"Awak perlukan ally Faris. Tak ada NGO yang akan berkerjasama dengan awak selagi saya tak memberi kebenaran," tutur Samsuddin lalu terus bangun. Meninggalkan Faris dalam keadaan termangu-mangu. Masih cuba untuk memahamkan apa yang baru sahaja dituturkan Samsuddin tadi.
	Samsuddin pula berjalan menghampir pentas. Mengambil mikrofon dari robot yang sedang memainkan alat muzik. 
	Dengan mikrofon di tangan, Samsuddin membuat pengumuman,
	"Terima kasih semua. Terima kasih kerana hadir ke parti yang dianjurkan oleh Miskon Group. Di sini kita nak meraikan detik-detik bersejarah dalam tamadun manusia. Bila ada di kalangan kita sendiri, yang berjaya mencipta teknologi yang boleh membawa kita, menguasai alam semesta. Berikan tepukan gemuruh pada Dr Faris!!"
	Seluruh dewan bagaikan terhenti, dan memberi tepukan pada Faris. Seperti yang dipinta Samsuddin.
	Bila tepukan itu reda, Samsuddin bersuara sekali lagi. "Saya juga sudah berbincang dengan Dr Faris, tentang kesanggupannya untuk berkongsi teknologi enjin hitam ini pada kita semua. Tapi buat masa ini, Dr Faris masih lagi belum memberikan jawapannya."
	Kata-kata Samsuddin itu diiringi dengan keluhan dari kebanyakan tetamu yang hadir. Faris terdiam. Nampaknya, usahanya untuk mengenakan lelaki paling berkuasa di dunia itu tak menjadi. Dia pula yang terkena.
	"Tapi tak apa. Malam ini adalah malam keramaian. Malam untuk kita menyambut kejayaan yang besar. Dan kita harap, dalam dua tiga hari lagi, Dr Faris dapatlah memberi jawapan yang kita semua inginkan," umum Samsuddin lagi sambil tersenyum.












Bab 11: Makhluk Serba Hitam
	Rina kini ingat. Apa yang sedang berlaku di depan matanya kini adalah satu memori. Yang ditayangkan semula bila dia kembali ke Gelintar.
	Di depannya bendalir hitam yang membesar itu kini sudah pun memecahkan bumbung gereja, membasahi Rina dan seluruh isi dalamnya. Petir masih sabung menyabung di angkasa. Diriingi guruh yang memekakkan telinga. Dan juga jeritan dari segenap pelusuk Gelintar.
	"Saksikanlah, kuasa Sang Penguasa!! Kuasa yang merentasi ruang dan...."
	Sang Pendita belum sempat menghabiskan kata-katanya. Satu sulur hitam  sudah terlebih dahulu menusuk tubuhnya. Terbeliak matanya. Darah menjejeh membasahi jubah putih yang dipakai lelaki tua itu. 
	Sulur hitam yang lain mula mencapai segala makhluk hidup yang ada dalam gereja. Rina sempat menoleh melihat rakan-rakannya yang lintang pukang, cuba untuk melarikan diri dari maut yang sudahpun pasti.
Masakan mereka mampu melepaskan diri dari makhluk yang kini berdiri mencecah bangunan tinggi. Serba hitam seluruh permukaan tubuhnya. Dengan tidak bermata, dan tidak berwajah, segala sulur yang terbit dari tubuhnya, mencapai sesiapa sahaja, tanpa mengira siapa mereka.
	Tapi, ada juga di antara mereka yang kaku berdiri. Sama ada terlalu takut untuk bergerak. Atau terlalu kagum melihat apa yang sedang berlaku di depan mereka. Antaranya, Rina sendiri.
	Rina hanya memandang apa yang berlaku dengan senyuman. Kata-kata papa terngiang-ngiang di telinga. Adakah ini makhluk yang boleh merentasi ruang dan masa? Jika ya, dia ingin jadi sebahagian darinya.
	Rina mendepangkan tangannya seluas yang boleh. Sambil menutup mata, Rina menanti sulur itu untuk mengambilnya. Dia tak sabar untuk merentasi ruang dan masa. Dia tak sabar untuk bertemu dengan papa.
	"Hei!! Kita kena keluar dari sini! Kita kena keluar!" 
	Jeritan yang tiba-tiba datang itu membuatkan Rina menoleh. Di belakang kelihatan beberapa orang anggota penyelamat kini sudahpun merentas masuk ke dalam gereja. Pintunya kini terbuka luas, dengan beberapa orang dari ahli mereka sudahpun ditangkap.
	"Selamatkan cik adik tu!" jerit seorang anggota penyelamat.
	Bila Rina menyedari dialah cik adik yang dimaksudkan, dia mula menjerit. Dia tak mahu diselamatkan. Dia mahu bertemu dengan papa.
	"Jangan!! Jangan! Jangan bawak aku pergi dari sini!! Aku nak tinggal sini! Aku nak jumpa papa!!"
	Tapi jeritan dan rontaan Rina tidak dihiraukan. Dia dibawa lari dari gereja, meninggalkan bandar Gelintar yang sedikit demi sedikit musnah, ditenggelami arus laut yang datang entah dari mana.
	Rina membuka matanya kembali. Sedar yang memori yang dimainkan semula itu sudahpun berakhir. Dia kini sudahpun berada di dalam gereja. Matanya merenung bumbung gereja yang sudahpun berlubang, mendendahkan langit malam.
	Aneh sungguh melihat langit malam itu. Lansung tiada cahaya di atasnya. Gelap. Seperti semua cahaya bintang dan bulan sudahpun ditelan.
	Rina menunduk pula melihat lantai. Bila menyedari yang kakinya terasa sejuk, barulah Rina menyedari yang air sudahpun mencecah lututnya. Rina menoleh pula melihat sekeliling gereja. Isi dalamnya sudahpun berlumut. Tengkorak terbiar di sana sini. Tapi di mana pun Rina menoleh, dia tidak dapat melihat jalan masuk. Bagaimana dia boleh berada di dalam gereja?
	"Merentasi ruang dan masa...."
	Rina tersenyum. Mungkin itulah jawapannya. Tak mengapa. Sekurang-kurangnya, dia sudahpun semakin hampir dengan apa yang dicarinya. Dan jika betul telahannya, kitab Oscuro Gofod pasti masih berada di atas podium.
	Rina berjalan ke depan. Menghampiri pentas podium yang pernah disimbahi darah kawannya. Dari jauh lagi telinganya dapat menangkap bunyi yang pelik. Seperti ada sesuatu yang sedang bernafas bersamanya dalam ruang gereja yang gelap ini.
	Rina memberanikan diri. Cuba melajukan langkah menghampiri pentas. Awalnya Rina tak faham apa yang sedang dilihat matanya. Hanya ada lopak hitam yang besar yang membasahi pentas. Tapi bila semakin hampir, barulah Rina faham.
	Di depannya itu bukanlah lopak hitam. Tapi bendalir hitam yang hidup. Kesan tinggalan makhluk yang telah meneggelamkan Gelintar. Rina menghampiri bendalir hitam yang berdenyut-denyut itu. Tanpa rasa takut dia mula menyentuh dengan tangan. 
	Serta merta bola mata Rina berubah menjadi putih. Seluruh tubuh gadis itu menggeletar. Di depan matanya kini bukanlah lagi isi dalam gereja. Tapi seorang lelaki bermuka cekung dan bermata sepet. Yang baru sahaja dilihatnya tempoh hari di kaca TV.
	"Aku faham!" jerit Rina sendirian. Bola matanya kembali pulih. Dan di depan matanya kini bukanlah lagi bendalir hitam yang bendenyut. Tapi kitab Oscuro Gofod yang dicarinya.
	"Aku faham apa yang perlu aku lakukan," tutur Rina lagi sendirian sambil tersenyum.
***
	Adrina sedang rancak berbual dengan Ti'Rakka bila Faris datang mencelah.
	"Adrina!" bentak si Faris. Adrina yang terkejut mendengar tempikan itu menoleh melihat wajah Faris yang berang. Walaupun dah biasa melihat wajah itu, Adrina masih lagi hairan. Apa yang membuatkan Faris marah sebegitu?
	"Jom. Aku nak balik!"  bentak Faris lagi.
	"Balik? Baru sekejap je kita kat sini. Tak akanlah dah nak balik?" soal Adrina kembali.
	Faris menjeling tajam mendengar jawapan Adrina itu. Gayanya seperti hendak menerkam sahaja Adrina. Tapi Adrina masih lagi bersahaja. Hanya tersenyum melihat gelagat si Faris.
	"Kau yang baru sampai sini! Aku dah lama dah! Dah, jom ikut aku balik. Aku ada benda nak bincang dengan kau," tutur Faris lagi.
	"Tapi aku ada tak habis lagi dengan..."
	Ti'Rakka yang menyedari ada sesuatu yang tak kena pada Faris mula bersuara. 
	"Tak apa cik Adrina. Kita boleh berbual panjang lebar esok. Saya rasa lebih baik awak ikut En Faris."
	"Aku tunggu kau kat luar," tutur Faris tanpa menunggu jawapan dari Adrina.
	Adrina mengeluh. Dan memandang Ti'Rakka. "Maaf ya, saya terpaksa ikut bos saya," tutur Adrina.
	Ti' Rakka mengangguk. "Itu yang sebaiknya. Dia tengah marah tu," balas Ti'Rakka lagi.
	Menyedari yang Ti'Rakka boleh membaca fikiran yang lain, Adrina bertanya, "Any idea why?" 
	"Saya rasa ada kena mengena dengan En Samsuddin," balas Ti'Rakka lagi. 
	Adrina yang faham terus mengangguk. Membawa dirinya keluar dari dewan. Sambil memikirkan cara untuk meredakan amarah sahabatnya itu.
***
	Adrina menjumpai Faris yang sedang bersandar di sofa lobi hotel. Sambil wajahnya menunduk memandang lantai. Dari kejauhan lagi Adrina boleh nampak aura amarah yang seakan menyala-nyala dari tubuh lelaki itu. Membuatkan Adrina menggeleng sambil tersenyum. 
	"Ada apa ni Faris?" tutur Adrina sebaik sahaja menghampiri. Adrina melabuhkan punggungnya di atas sofa yang empuk itu, sambil matanya galak memerhatikan lobi hotel yang indah itu, yang kosong dari pengunjung, sementara menunggu jawapan balas dari Faris.
	"Kau tak dengar ke apa dia cakap tadi?" balas Faris.
	"Siapa? Samsuddin Miskon?" soal Adrina kembali.
	Faris sekadar mengangguk. Bila tiada respons dari Adrina, dia menambah lagi, "Kau tahu tak, siapa yang anjurkan parti kat atas tu?" 
	"Persada?" soal Adrina, kurang pasti dengan jawapannya.
	Faris menggelengkan kepala. "Orang tua tu. Si keparat korporat tu."
	"En Samsuddin Miskon?" soal Adrina kembali, tidak percaya dengan kata-kata Faris.
	Faris mengangguk. "Ya. Dia yang anjurkan parti tu. Semua tetamu yang ada kat situ, semua dia yang jemput. Semuanya boneka dia. Aku yang begitu bodoh tak nampak semua ni. Aku ingatkan mereka semua datang sebabkan aku. Sebab nak meraikan kejayaan aku. Aku terlalu buta sampai tak nampak perangkap yang ada di depan mata!" 
	"Perangkap? Hold on, kau tak rasa macam kau being overdramatic ke?" soal Adrina kembali.
	Faris menjeling tajam memandangku. "Dia nak enjin hitam aku. Dia nak kuasai teknologi yang aku cipta!"
	"Isn't that the idea Faris? Yang kau cipta teknologi ni supaya ia boleh digunakan oleh umat manusia?" balas Adrina,
	"Not through him! Kalau aku bagi pada dia bermakna aku akan kerja bawah dia!" 
	"Apa masalahnya? You will be working under the most powerful man in the world," hujah Adrina kembali.
	Faris menggeleng pantas. "No, aku tak akan biarkan ianya berlaku."
	"Sebab ia mengingatkan kau pada King?" soal Adrina kembali.
	Faris berdengus. Sambil memalingkan wajahnya dari Adrina. Barangkali nama King itu menerbitkan memori pahit buatnya. 
	Adrina mengeluh panjang. "King is just a memory Faris. Kau bukannya budak yang sama yang selamatkan aku kat Temenggung-7. Kau adalah saintis terbaik Kencana," tutur Adrina lembut, cuba memujuk hati yang panas itu. 
	Tapi Faris menggelengkan lagi kepala. "Sebab itulah aku bersumpah yang aku tak nak duduk di bawah mana-mana manusia lagi," tuturnya.
	"Kau mana boleh bersumpah macam tu Faris. Kalau kau tak nak duduk bawah manusia, tak akanlah kau nak menjadi tuhan?" soal Adrina kembali.
	"Jika itu yang aku perlukan," tutur Faris, membuatkan Adrina mengucap panjang.

Bab 12: Perangkaan Zaini
	Zaini sedang khayal memerhatikan lenggok penari di depannya, bila Samsuddin bersuara. "Kau ke yang Hashim upah?" 
	Zaini menoleh. Samsuddin kini memandangnya dengan jelingan tajam. Wajahnya masam mencuka, barangkali berang dipermainkan saintis begitu sahaja.
	"Ya, saya Zaini Zailani. Dari jurang Avernues yang dalam," madah Zaini sambil tersenyum. Samsuddin berdengus mendengarkan jawapan Zaini.
	"Apa yang kau buat kat sini lagi?" tutur Samsuddin.
	"Enjoying the party," balas Zaini lagi, bersahaja. Walaupun dia tahu orang tua di depannya ini sedang disampuk amarah.
	"Aku tak bayar kau untuk berparti. Aku bayar kau untuk dapatkan apa yang aku nak. Jadi, mana benda yang aku nak?" soal Samsuddin lagi.
	Zaini mengeluh. "Tuan betul ke nak buat benda ni sekarang? Dengan ramai orang yang ada kat parti ni. Tak takut orang dengar ke?" soal Zaini kembali.
	Samsuddin berdengus sekali lagi, sambil menjeling garang pada Zaini. "Kau ingat aku kisah? I own all the people here. Including you!" balas Samsuddin, mendabik dada.
	Akhirnya Zaini mengalah. "Ok. Kalau macam tu lah yang tuan nak, esok petang, enjin hitam tu akan sampai terus ke bilik tuan," balas Zaini, masih lagi dengan senyumannya.
	"Then lebih baik kau bergerak sekarang. Takut tak dapat dikotakan," balas Samsuddin.
	Zaini terus bangun, tanpa membantah. "Menurut perintah, tuan," tuturnya sambil mengangkat tabik pada Samsuddin. Selepas itu, dia terus beredar, melangkah keluar dari dewan sambil bersiul girang. Sedangkan hatinya sedang dilanda perasan, dan kepalanya sedang sarat dengan pelbagai permasalahan.
	Tapi Zaini masih lagi tenang. Setelah melangkah keluar dari dewan yang riuh dengan nyanyian dan tarian, dia membawa dirinya menuju ke lobi. Dari jauh lagi dia nampak Adrina. Si gadis berambut merah itu yang sedang rancak berbual dengan si saintis, Faris. 
	Pada mulanya Zaini ingin menghampiri mereka. Tapi bila menyedari apa yang dia sedang lakukan, Zaini merasakan yang ia bukanlah satu idea yang bijak. Lebih baik dia terus beredar dari hotel, dan terus menuju ke dermaga angkasa.
***
	Zaini berjalan merentas kawasan lapang, meninggalkan bangunan berkubah yang menempatkan hotelnya tadi. Kawasan yang dilaluinya lengang, barangkali kerana jam sudahpun menunjukkan pukul 12 tengah malam. Tak terlintas lansung di fikiran Zaini ke mana perginya penduduk Rembulan.
	Dia hanya terus berjalan dengan satu tujuan. Sambil matanya mendongak memandang langit yang ditutup kubuh. Di atas, dia dapat melihat dengan jelas pancaran cahaya yang bersilau. Mungkin sekali dari asteroid yang menghentam perisai kubah yang ada di atas. Melindungi bandar besar yang menempatkan sehingga 2 juta orang ini. 
	Kaki Zaini kini menuruni tangga. Menuju ke satu kawasan yang bersinar terang. Ia kelihatan seperti sebuah rel, yang bercabang ke pusat bandar. Barulah Zaini tahu ke mana perginya penduduk Rembulan. Kebanyakan dari mereka menggunakan travelator untuk ke mana-mana. Mereka mengelak dari berjalan kaki. 
	Sambil tersenyum, Zaini melajukan langkahnya ke pintu masuk ruang travelator. Sebuah robot menanti di situ. Bertindak sebagai pengawal laluan.
	"Selamat datang tuan....Zaini bin Zailani," tutur robot itu selepas mengimbas wajah Zaini.
	Zaini sekadar mengangguk dan memandang robot itu yang berdiri dengan dua kaki dan tangan. Tubuhnya yang dibalut dengan uniform berwarna putih nampak janggal pada Zaini.
	"Saya difahamkan tuan adalah pelawat yang memegang passport bernombor E-337665. Kemungkinan besar sekali tuan tak tahu selok belok di stesyen Rembulan. Saya boleh bantu tuan. Tuan beritahu sahaja mana lokasi yang tuan nak pergi, dan saya akan masukkan koordinat pada travelator ni," jelas robot itu lagi.
	"Owh. Kalau macam tu, saya nak ke dermaga angkasa," balas Zaini kembali.
	"Baik tuan," balas robot itu dan mula membuka pintu laluan ke travelator. Zaini melangkah masuk, melihat sebuah platform kini sudahpun terapung di depan kakinya.
	"Tuan hanya perlu naik sahaja di atas platform itu, dan travelator itu akan membawa tuan terus ke dermaga angkasa," jelas robot itu lagi. 
	Zaini ingin mengangkat kakinya, sebelum dia berhenti dan menoleh ke belakang. "Macam mana kalau saya perlukan tempat berpaut?" soal Zaini kembali.
	"Jangan risau tuan. Ianya selamat dan akan bergerak pada kelajuan yang sesuai dengan tubuh manusia," balas robot itu kembali.
	Zaini tak tahu, sama ada mahu percaya atau tak dengan kata-kata tin besi itu. Tapi padanya tak salah jika dia ingin membaca. Lebih-lebih lagi bila melihat kebanyakan penduduk Rembulan bergerak dengan cara yang sama. 
	Zaini meletakkan kedua belah kakinya di atas platform, dan dengan pantasnya ia terus bergerak. Hampir-hampir sahaja Zaini terjatuh dek kerana kelajuan platform terapung itu. Tapi nasib baik kekuda si pemburu itu kuat memasakkan kaki. 
	Platform itu meluncur pantas di atas landasannya. Membawa Zaini yang rambutnya kini sudahpun mengerbang ditiup angin. Pada mulanya dada Zaini berdegup kencang. Resah, kerana lajunya platform itu. Tapi sebaik sahaja ia meluncur di atas tasik, mata Zaini terpaku. Mulutnya ternganga. 
	Pusat bandar Rembulan dikelilingi tasik yang besar. Yang berkilau disinari cahaya dari atas kubah. Kelihatan seperti bunga api yang tak pernah berhenti menyinari permukaan tasik. Di tengah-tengah tasik terdapat beberapa buah pod yang dilengkapi dengan cahaya berwarna hijau. Pod hidroponik yang membekalkan sayur dan buah-buahan kepada penduduk Rembulan. Menambahkan lagi keindahan tasik buatan itu.
	Platform itu kini sudahpun sampai di darat. Membawa Zaini merentas hutan batu dengan bangunan yang tinggi melangit. Setiap satu darinya disinari hologram dan lampu yang terang. Bak tiang cahaya yang dipasakkan di atas tanah Rembulan. Ada bangunan yang tinggi menirus, ada yang berceracak bagaikan stalaktik. Ada yang bercabang bagaikan pokok, ada juga yang besar seperti kotak, dan ada juga yang berbentuk betul-betul seperti tiang.
	Dan ada juga yang berbentuk seperti kapal layar. Zaini tersenyum. Destinasinya kini sudahpun di depan mata. Platform itu kini melencong ke kiri, membawa Zaini menghampiri dermaga angkasa.
	"Anda sudahpun tiba di Platform Ketibaan 5, Dermaga Angkasa," tutur platform itu sebaik sahaja berhenti di depan sebuah pintu kaca yang besar. Zaini mengangguk dan turun. Pada mulanya Zaini ingin mengucapkan terima kasih, tapi sebaik sahaja dia menoleh, dia melihat platform itu terus menghilang.
	Sambil tersenyum, Zaini berjalan menuju ke pintu kaca, mengikut sekali beberapa orang penduduk Rembulan, yang baru sahaja turun dari platform mereka.
	***
	Ruang dalam dermaga angkasa sangatlah luas dan besar. Terdiri daripada beberapa tingkat, dipayungi bumbung berbentuk layar. Sebaik sahaja melangkah masuk, Zaini tahu destinasi yang dituju. 
	Dan setelah hampir 10 minit berjalan, Zaini sudahpun tiba di terminal berlepas. Kakinya kini dipasakkan di dek pemerhatian. Sambil matanya tertumpu pada Kenari yang kini ada di atas landasan. 
	"Owh, tengah servis," tutur Zaini sendirian. Kelihatan beberapa buah trak sedang menghampiri Kenari. Barangkali sedang melakukan sedikit kerja-kerja pembaikan, ataupun penambahbaikan. Yang mana satu, Zaini pun tak tahu. Yang dia tahu, sasarannya kini ada di dalam kapal kecil itu.
	Zaini cuba mengingat kembali butiran tentang enjin hitam yang diketahuinya. Informasi yang diperoleh dari salah seorang saintis Kencana. Yang diperkenalkan oleh Tuan Hashim padanya.
	"Saya perkenalkan, Doktor Rama," tutur Hashim ketika itu. Di depan Zaini kelihatan seorang lelaki berkulit coklat, yang memakai baju kotak-kotak. Tubuhnya menggeletar, dan mulutnya bercakap tak tentu hala.
	"Kenapa dengan dia?" soal Zaini kembali.
	"Dia salah seorang saintis Kencana. Dia ada satu informasi yang penting untuk awak," balas Hashim.
	"Yelah, tapi kenapa dia menggeletar macam ni?" soal Zaini lagi.
	"Dengar dulu apa dia cakap," balas Hashim. Zaini mengalah, dan mengangguk. Kelihatan Hashim, memandang doktor itu tepat di wajahnya, dan mula bertanya,
	"Doktor Rama. Ini sahabat saya, Zaini. Boleh doktor Rama terangkan tak pada Zaini, apa yang doktor beritahu saya semalam pasal enjin hitam."
	Mata Rama terbeliak bila mendengar nama 'enjin hitam'. "Enjin tu...enjin tu....ia membangunkan...sesuatu..."
	"Ya, saya faham. Tapi apa fungsi enjin tu?" soal Hashim lagi.
	"Ia....enjin tu...bukak portal...membolehkan kita travel faster than light. Tapi...tapi ada benda tunggu dalam portal tu!!!!"
	"Kat mana enjin tu sekarang?" soal Hashim.
	"Ada...di Kencana. Mereka....pasang pada...Ke...Kenari. Minggu depan....ada....demo....," balas Rama terketar-ketar.
	Hashim mengangguk, tanda berpuas hati. Dia memandang Zaini lalu berkata, "Jadi awak faham kan Zaini, awak perlu ke...."
	"Tuan Zaini!!! Awak...awak perlu ambil enjin hitam tu. Musnahkan! Musnahkan! Benda tu....tak patut wujud!!!" 






Bab 13: Si Detektif
	Panas hari ini. Luar biasa panasnya. Merecik basah peluh di badan Ivan. Walaupun lelaki berbadan besar itu berlindung di bawah pokok yang merimbun, cahaya matahari tetap dapat menembak haba ke tubuhnya. 
	Ivan tidak punya banyak pilihan, melainkan membuka jaket besar yang membalut tubuhnya. Agak kurang bijak pemilihan pakaiannya pada hari ini. Tapi apakan daya, dia turun terus dari pejabat menuju ke lokasi kejadian. Tak disangka yang hari ini dia perlu menghadap satu kes pembunuhan. Satu yang sangat jarang sekali berlaku di kejiranan seperti ini.
	"Mana mereka ni?" tutur Ivan, sambil memeriksa holowearnya. Dah hampir 10 minit dia menunggu, tapi kelibat skuad forensik masih lagi belum kunjung tiba. Jika tiada skuad forensik, tiada waran masuk. Dan jika tiada waran masuk, maka sukar untuknya masuk ke apartment mangsa.
	Melainkan...
	Ivan menoleh melihat apartment mewah di belakangnya. Kelihatan ada pemancar hologram di depan. Mungkin itulah kuncinya untuk masuk. Sambil mengendong jaketnya, Ivan melangkah meninggalkan pohon merimbun, menaiki tangga, menghampiri pintu kayu yang berukir indah. Tersemat perkataan "Villa AnCasa" di depannya. Salah satu dari lokasi premium di bandar ini.
	Sebaik sahaja sampai di depan pintu, Ivan menekan kekunci pada pemancar hologram. Sebuah hologram VI terpancar di depannya. Memakai tuxedo hitam dan kelihatan segak dan tampan di depan Ivan. VI itu memperkenalkan dirinya sebagai AnCasa, penjaga villa mewah itu.
	"AnCasa, nama aku Inspektor Ivan. Pegawai Penyiasat Neo-Melaka. Kami menerima laporan mengatakan ada kes pembunuhan di villa ni. Jadi boleh tak kami masuk?" soal Ivan, dengan sopan dan tenang.
	"Inspektor Ivan ada waran masuk?" soal AnCasa.
	"Ah, dah agak dah. Soalan tu mesti datang," tutur Ivan dalam hati. 
	"Aku tengah tunggu waran masuk. Kejap lagi, skuad forensik dari N9 akan datang," jelas Ivan kembali.
	"Maaf inspektor. Kalau tak ada waran masuk, saya tak boleh benarkan tuan masuk," tutur AnCasa.
	"Sekejap, aku dapat laporan pembunuhan ni dari VI penjaga. Kau lah tu kan?" soal Ivan kembali.
	AnCasa mengangguk. "Ya, saya yang memanggil tuan mengikut Peraturan 7 kurungan 3. Bila ada bau mayat yang dikesan dalam mana-mana lot apartmen, saya perlu laporkan pada pihak berkuasa."
	"Dan akulah pihak berkuasa yang kau panggil. Aku dah pun sampai depan mata kau. Jadi boleh tak aku masuk?" soal Ivan kembali, kali ini dengan dahi yang berkerut.
	"Maaf tuan. Mengikut peraturan 3, kurungan 1, tiada pihak berkuasa yang boleh masuk melainkan dengan waran masuk yang dikeluarkan oleh mahkamah sahaja," jelas AnCasa.
	Ivan mengurut dahinya. Kini rasa bahang tadi bukan sahaja terasa di seluruh tubuh, tapi juga terasa di hatinya.
	"Tuan ok?" soal AnCasa.
	"Aku tak ok, sebab kau tak bagi aku masuklah bodoh. Aku hanya nak masuk dan berlindung dengan penghawa dingin dalam villa ni sahaja," balas Ivan, berang.
	"Maaf tuan, saya tak boleh bagi tuan masuk. Mengikut peraturan 3, kurungan 1 dan 11, sebarang...."
	"Argh!!!!" jerit Ivan, yang berang sekali mendengar kata-kata AnCasa. Tumbukan melayang dari tangannya, hampir-hampir sahaja mengena pemancar hologram.
	"Oi Ivan! Dengan AI pun nak bergaduh ke?!"
	Langkah Ivan terhenti. Dia menoleh ke belakang. Melihat Maria dan juga skuad forensiknya sudahpun tiba. Maria hanya memandangnya dengan menggelengkan kepala. Ivan pula menundukkan kepalanya, menyembunyikan wajahnya yang sudah merona merah.
***
	Sebaik sahaja melangkah masuk ke dalam apartmen, bau yang sangat busuk seperti bangkai menerpa ke hidung mereka. Masing-masing terus menghidupkan pelindung muka, menapis bau busuk yang sangat meloyakan.
	Ivan sendiri yang kebiasaannya tidak memakai pelindung muka, terpaksa menutup hidung dengan jaket yang dkendongnya tadi.
	"Apa yang busuk sangat ni?" tutur Ivan.
	Maria menghidupkan lensa hologram yang dibawanya. Cuba menganalisa tinggalan kimia yang menghasilkan bau itu. 
	"Kalau ikut pada analisis, mayat dah membusuk lebih dari seminggu," tutur Maria, membalas sambil terbatuk-batuk. Bau yang menusuk hidungnya itu terlalu kuat. Maria menoleh melihat dua orang anak buahnya yang masing-masing sedang menutup mulut dan mata. Perilaku mereka seperti orang yang sedang menahan muntah.
	"Tahan semua. Jangan fikirkan sangat. Kita tak nak contaminate crime scene," tutur Maria memberi pesanan. Kedua-dua anak buahnya mengangguk, manakala Ivan pula melangkah ke depan, cuba mencari dari mana datangnya bau itu.
	"Kat dapur," tutur Maria dari belakang. Barangkali analisa dari holowearnya sudahpun memberikan jawapan. 
	"Ye, tahu," balas Ivan tanpa menoleh. Dia terus menonong ke depan. Mujurlah dia sempat berhenti sebelum sampai ke kolam darah yang kini sudahpun melimpah ke ruang tamu rumah.
	Terbeliak mata Ivan melihat tubuh di lantai dapur. Terburai isinya di lantai, dengan darah dan daging yang sudahpun membusuk. Mata Ivan sempat bertembung dengan mata tubuh itu yang turut sama terbeliak. Seolah tubuh itu sedang mempersoalkan takdirnya.
	"Aku rasa kau letak je lah anak buah kau kat luar apartmen. Aku tak rasa mereka boleh tengok ni. Bawak je dron," tutur Ivan kepada Maria.
	"That bad?" soal Maria kembali.
	Ivan hanya mengangguk. Maria mengeluh dan mengarahkan anak-anak buahnya keluar. Sambil melancarkan dron Maria melangkah menghampiri Ivan, melihat sendiri mayat yang sudahpun dikeluarkan isinya.
	"Urgh! Dah lama aku tak nampak crime scene macam ni," tutur Maria. Kakinya berhati-hati melangkah di atas lantai dapur. Memastikan tiada satu pun dari tapak kakinya menyentuh darah yang sudahpun memenuhi lantai.
	"Kat N9 pun tak pernah nampak benda ni?" soal Ivan kembali.
	Maria menggeleng. "Memang N9 tu tempat kongsi gelap. Tapi benda paling teruk pun kau nampak, kerat-kerat je. Tak ada sampai keluarkan isi. Ini dah melampau," komen Maria.
	Kelihatan gadis itu kini sudahpun berada di atas meja dapur. Memerhatikan mayat yang terbungkang matanya itu dari atas. Maria menurunkan dron terbangnya, meminta ia melakukan imbasan pada mayat. 
	"Aku cuba id dulu mayat ni. Sementara tu, kau boleh tengok dulu kot keliling rumah ni. Mana tahu ada petunjuk," cadang Maria.
	"Ya, ya. Aku tahu," tutur Ivan, lalu terus melompat melepasi kolam darah. Kakinya kini dihalakan ke belakang rumah, melepasi kawasan dapur, menuju ke bilik tidur. Pintu bilik yang terbuka menarik perhatian Ivan. Sebaik sahaja melangkah, matanya tertancap pada tingkap bilik yang bukan sahaja berkunci, tapi ditutup dengan tirai besi.
	"Pelik," tutur Ivan sendirian. Selalunya rumah-rumah mewah sebegini biliknya tak ditutup dengan tirai besi. Kerana di luarnya sudahpun dilengkapi sistem pertahanan yang canggih. Tirai besi hanyalah cara primitif untuk menghalang perompak.
	Ivan melihat dengan lebih dekat. Terdapat kesan calar pada bingkai cermin. Seperti selalu dihentam sesuatu. Ivan membuat kesimpulan yang barangkali tirai besi itu tak digunakan untuk menghalang penceroboh. Sebaliknya digunakan untuk menghalang orang dari keluar.
	Tapi siapa? Siapa yang dikurung dalam bilik ni? Ivan menoleh sekali lagi. Kali ini ke kiri. Melihat meja solek yang cantik berwarna pink. Penuh dengan perhiasan. Seperti meja gadis remaja belasan tahun.
	Ivan tertancap pada nama "SolVI 5.0" yang tercetak kemas di atas cermin. 
      "Solvi!" panggil Ivan.
      Terpancar sebuah hologram gadis berkulit biru di depan Ivan. 
      "Boleh tunjukkan saya rakaman yang terakhir yang awak simpan," arah Ivan.
      "Maaf tuan. Privasi. Untuk itu tuan perlukan waran siasat dari mahkamah," balas Solvi.
      Ivan mendengus mendengarkan jawapan itu. "At least boleh beritahu aku, siapa owner kau?" soal Ivan sekali lagi.
      "Pemilik saya adalah Irina bt Khair. Kali terakhir dilihat seminggu yang lepas," balas Solvi.
      Ivan tersenyum. Kena masanya dengan waktu pembunuhan berlaku. Nampaknya suspek utama sudahpun ditemui.
      "Ok, terima kasih Solvi," balas Ivan. Solvi mengangguk dan terus menghilang. Ivan pula melangkah kembali ke pintu bilik, tapi langkahnya terhenti bila matanya ternampak sesuatu yang diukir di dinding. 
F
	Mata Ivan terpaku pada simbol itu. Ada sesuatu pada ukiran itu yang membuatkan minda detektif itu melayang. 
	"Ivan!!" jerit Maria, membuatkan Ivan yang terkejut menoleh melihat Maria yang kini sedang berdiri di depan pintu bilik.
	"Aku panggil kau banyak kali kau tak dengar ke?" soal Maria kembali.
	Ivan terpinga-pinga mendengarkan soalan itu. "Aku...aku..."
	"Kenapa dengan kau ni?" soal Maria.
	"Aku rasa macam pernah nampaklah simbol ni."






















Bab 14: Memori di Temenggung-7
	Mata Faris masih lagi merenung cermin. Termenung dan kaku tak bergerak. Dahinya pula berkerut, menampakkan kedut pada wajah muda saintis itu. Mulutnya pula masam mencuka, menampakkan marah yang kini meluap-luap dalam dirnya.
	Ya. Faris tengah marah. Marah bila dia diperlakukan sebegitu oleh manusia paling berkuasa di dunia. Tuan Samsuddin Miskon.
	Sangkanya bila dia memiliki teknologi terhebat yang pernah dicipta, semua manusia yang ada akan tunduk padanya. Tapi tak. Nampaknya duit masih lagi menjadi penentu segalanya.
	"Dah tentulah budak! Kau ingat, kau dah ada otak sikit, kau dah tahu semua benda?"
	Suara King terngiang-ngiang di telinga Faris. Membawanya kembali ke Temenggung-7. Ke saat dia masih muda remaja. Sewaktu itu, dia masih lagi duduk di bawah King, antara orang paling berkuasa di planet itu.
	Faris masih lagi ingat. Hari itu, seperti juga hari yang lain. Kakinya melangkah berat menuju ke dewan. Menghadap King yang sedang enak bersantap sarapan. Di kiri dan kanannya dia diapit dayang yang cantik rupawan.  Di depannya pula berdiri pengawal yang garang sedia menerkam. 
	Faris memastikan kakinya berhenti sehasta sebelum singgahsana King. Setelah pasti dengan kedudukannya, Faris mula berlutut sambil menundukkan kepalanya. Tiada siapa yang berani mengangkat kepala bila berhadapaan dengan King.
	"Ah, si budak pandai ni dah sampai!" umum King, sambil tersenyum lebar. Walaupun jarang melihat King secara depan-depan, Faris tahu macam mana rupa bosnya itu. Ada mahkota di kepalanya, menutup rambut King yang kerinting. Wajahnya bulat dan membengkak, menutup lehernya. Begitu juga dengan tubuhnya yang lebar dan gempal, membuyut sampai ke depan.
	King termengah-mengah bangun, cuba untuk menghampiri Faris. Setelah menarik nafas yang panjang, dia kini berdiri tinggi di hadapan anak buahnya itu. Memandang dengan pandangan yang tajam, walaupun dengan senyuman masih di bibirnya.
	"Kau tahu tak Richard, anak buah aku ni buat apa minggu lepas?" Suara King yang besar itu bergema dalam bilik. 
	"Apa dia?" tutur satu suara yang tak pernah didengari Faris sebelum ini. Barulah Faris tahu, rupanya ada orang asing dalam bilik ini bersama mereka. Faris cuba mengangkat sedikit kepalanya, untuk melihat dengan lebih dekat lelaki ini.
	Apa yang dia nampak hanyalah tubuh kurus yang dibalut kemeja hitam yang kemas. Pakaian klasik yang biasanya dipakai usahawan dari tanah asal. 
	"Minggu lepas, aku ada problem dengan Panther. Dia pergi serang aku punya supply line. Yang peliknya, macam mana dia boleh detect mana supply line aku pergi. Dah banyak kali dah aku tukar laluan aku, tapi orang-orang Panther dapat cari jugak," tutur King lagi.
	"Mungkin King boleh pasang pertahanan yang lebih kuat. Dron yang lebih canggih ke. Saya boleh supplykan," balas orang asing itu.
	"Ah, cara kau mahal. Rugi aku nanti. Anak buah aku ni hah, Faris. Kau tahu apa dia buat? Dia jumpa cara macam mana Panther boleh jejak supply line aku. Rupanya dron penghantar yang aku guna, ada emit special frequency. Jadi dia pun buatlah special barrier untuk block frekuensi tu," balas King.
	"Wow, hebat," balas orang asing itu. Faris dapat merasakan mata orang asing itu kini tertumpu padanya.
	"Ha, aku pun tak sangka budak ni pandai macam ni. Bukan tu je, dia jumpa cara macam mana nak tiru frekuensi. Dan dia pasangkan pada perangkap," tutur King lagi.
	"Dan Panther pun termasuk perangkap yang dah dipasang," komen orang asing itu.
	"Ya Richard. Kurang seorang pesaing aku kat Temenggung ni," balas King lagi sambil tersenyum. Dia kemudiannya kembali ke singgahsananya. Duduk sambil menyambung santapan yang tadi terhenti di tengah.
	"Aku hampir tak percaya yang  budak macam ni boleh datangkan penyelesaian yang begitu bijak," komen King lagi, dengan mulut penuh dalam makanan.
	"Kebijaksaan tu kadangkala boleh datang dari tempat yang tak disangka," komen Richard.
	"Ya, memang tak sangka lansung. Mak dengan bapak dia budak ni bangang. Dia boleh jual budak ni sebab tak boleh bayar hutang aku. Tup,tup si anak pulak pandai," tutur King sambil ketawa sekuat hatinya.
	Faris terkesan dengan kata-kata King. Belum pernah selama ni dia mengangkat kepala bila di depan ketua samseng itu. Tapi bila mendengar sahaja perihal mak dan bapaknya, terus Faris mengangkat kepala dengan jelingan yang tajam.
	King yang ternampak pandangan tajam anak buahnya itu mula terasa panas di hatinya. Belum pernah ada orang berani mengangkat kepalanya tanpa dibenarkan. Lebih-lebih lagi bila dia sedang enak bersantap makanan.
	"Kau cari maut eh budak!?" tempik King dari singgahsananya.
	Faris masih lagi tidak berganjak. Masih lagi memandang King dengan panahan mata amarahnya. Panas hati Faris masih lagi belum surut.
	King memberi isyarat kepada pengawalnya yang berdiri di depan. "Kau pastikan kepala budak ni tunduk balik. Kalau dia tak tunduk, kau pancung je," arah King.
	Richard yang mendengar arahan King itu mula gusar, dan bersuara. "King, saya tak rasa tuan patut hapuskan aset yang sebegini berharaga."
	"Aku perlu. Kalau dia tak nak dengar cakap aku," balas King kembali.
	Kali ini Richard menghampiri Faris. Memerhatikan budak itu yang masih lagi menjeling tajam. Bagaikan anak singa yang ingin menerkam. 
	Faris sempat menjeling sebentar pada Richard. Orang asing yang memakai baju kemeja klasik berwarna hitam. Wajah Richard yang cekung dan putih tersenyum memandang Faris.
	"Dia ni budak lagi. Ada pepatah purba pernah cakap, melentur buluh biarlah dari rebungnya. So banyak lagi masa untuk bentuk dia ni," hujah Richard sambil tersenyum.
	King berdengus. "Kalau macam tu, kau halau je budak ni. Aku tak nak jumpa muka dia minggu ni. Kalau aku jumpa jugak, melayang kepala dia nanti," arah King.
	Pengawal King akur dengan perintah itu, dan menarik kolar baju Faris yang masih lagi menjeling tajam memandang King. Barangkali amarah masih lagi membara dalam hati budak muda itu. Faris dicampak keluar dari dewan. Tersungkur tubuh budak itu, dengan mukanya mencecah tanah.
	"Kau dengar cakap King tak tadi? Kalau kau nak hidup, lebih baik kau sembunyikan diri kau buat masa ni," nasihat pengawal itu, lalu beredar meninggalkan Faris yang masih lagi sedang membersihkan seluruh tubuhnya. Pintu dewan ditutup dengan kuat di depan Faris, menandakan yang ianya tak terbuka lagi untuknya.
	"Kau buat apa lagi ni Faris?" 
	Suara yang menegurnya dari belakang membuatkan Faris menoleh. Kelihatan seorang budak yang sebaya dengannya. Wajahnya hitam manis, dengan tubuh yang kurus kering. Sambil berseluar pendek, dan bersandar di tiang, Xander memandang Faris sambil menggelengkan kepala.
	"Dia hina mak bapak aku," tutur Faris lalu melangkah laju. Dia perlu cepat meninggalkan istana King jiga dia ingin selamat.
	"Dan kau naik angin sebab tu?" tutur Xander yang kini berlari-lari anak mengejar Faris.
	"Kau tak faham lah. Mak bapak aku berkorban untuk pastikan aku hidup selamat," balas Faris kembali.
	"Kau ni bodohlah. Mak bapak kau jual sebab mereka tak dapat bayar hutang King," balas Xander.
	Faris menjeling tajam memandang Xander. Tak akanlah sahabat baiknya ini nak merasa amarahnya juga. Menyedari yang amarah sedang meluap dalam diri sahabatnya, Xander bersuara lagi, memberi nasihat.
	"Kau kata kau nak kalahkan King. Kau nak jadi orang paling berkuasa di Temenggung ni. Tapi kalau benda macam ni pun kau nak beremosi macam mana kau nak lawan King?" soal Xander kembali.
	Faris terkedu, tak mampu memberi kata balas. Kakinya masih terus melangkah meinggalkan istana King. Setelah pasti dia kini berada di kawasan yang selamat, dia menoleh memandang Xander.
	"Habis tu, aku patut lupakan mak bapak aku?" soal Faris.
	"Aku tak suruh kau lupakan mak bapak kau. Patutnya mak bapak kau, kau simpan sebagai memori, yang mendorong kau ke depan. Bukannya sebagai kenangan yang mengusik emosi kau, sampai apa yang kau nak tak dapat. Kalau kau selalu beremosi, sampai bila kau nak kalahkan King?" 
	"Aku tahulah apa yang aku nak buat," balas Faris, sambil menundukkan wajah.
	"Kau pasti?" soal Xander kembali. Tiada jawpaan yang mampu diberikan oleh Faris.
***
	Kemunculan Xander dalam memorinya membawa Faris kembali ke masa kini. Terus dia sedar yang dia sudah lebih dari sejam terpacak di depan cermin.
	Terngiang-ngiang kata-kata Xander di telinganya. "Kau ni bodohlah Faris."
	Seperti satu kata-kata pendorong, Faris terus menekan holowear dan menghubungi Azman.	"Azman, dengar baik-baik. Aku nak kau....."












Bab 15: Kerja dengan Smart
	"Kerja dengan smart". Itulah azimat yang dipegang Zaini.  Menjadi panduannya dalam menjalankan apa jua kerja.
	Dan ayat itu jugalah yang diulang berkali-kali dalam kepala Zaini. Ketika matanya sedang terpaku memerhatikan Kenari. Yang kini terapung di tengah terminal sambil diselenggara oleh krew yang ada di dermaga angkasa. 
	Zaini tahu, yang terminal peneyelenggaraan bukanlah ruang yang boleh dimasuki oleh orang awam. Hanya dikhaskan oleh krew penyelenggaran. Ataupun pihak pengurusan. 
	Zaini juga tahu yang kebiasaannya penyelenggaraan sebegini akan memakan masa berjam-jam lamanya. Dan mereka akan bekerja 24 jam sehati tanpa henti.
	Zaini merenung holowearnya. Memerhatikan jam di skrin yang kini sudahpun menunjukkan pukul 1 pagi. Dah hampir sejam dia berdiri di sini. "Tak akanlah aku nak berdiri macam tunggul kat sini?" tutur Zaini sendirian.
	Ketika kepalanya sedang ligat berfikir, mencari jalan yang paling senang buatnya, satu suara kedengaran yang terus membuatkannya menoleh.
	"Apa doktor Faris cakap?" tutur seorang perempuan. Zaini kenal perempuan itu. Hani, salah seorang juruterbang Kenari. Dan di sebelahnya, Azman, pembantu juruterbang.
	"Entah, dia suruh aku sediakan kapal. Tapi dia tak cakap untuk apa," balas Azman. Mereka berdua melangkah pantas. Seperti ada sesuatu yang terdesak yang mereka perlu selesaikan.
	"Maintenance tak siap lagi tu," balas Hani, sambil mengeluh.
	"Agaknya sebab tulah Faris suruh kita pergi cek enjin hitam tu. Maintenance kapal tak ada masalah. Sebab Kenari tak ada banyak flying hours. Enjin hitam tu yang kena ada dalam tip-top condition," jelas Azman lagi.
	Hani mengangguk. Bersetuju dengan pembantunya. "Oklah. Kalau itu yang dia mintak, itulah yang kita kena buat," balas Hani sambil melajukan langkahnya.
	Azman juga mengangguk. "Aku rasa dia nak pergi dari sini. Nak balik ke Kencana," tutur Azman, meneka.
	"Kenapa kau cakap macam tu?" soal Hani, yang menghentikan langkahnya.
	"Aku dengar deal dia dengan Samsuddin Miskon tak menjadi," tutur Azman membuatkan Hani mengurut dagunya. Seperti orang tua yang sedang bermunajat sahaja lagaknya.
	"Ura-ura jelah," tambah Azman lagi.
	Tapi Hani masih lagi tak berganjak. Masih lagi dalam lagak bertafakurnya. Entah apa yang sedang difikirkan gadis itu.
	Zaini yang dari tadi memerhatikan dua orang juruterbang itu mula mendapat idea. Bagaikan satu mentol yang kini menyala terang di atas kepalanya. Zaini berjalan menghampiri mereka berdua, sambil menyusun cerita sepantas yang mungkin.
	"Ah, Kapten Hani ke?" panggil Zaini dari jauh.
	Kedua-dua Hani dan Azman menoleh. Melihat Zaini yang menghampiri mereka dengan wajah yang gusar. 
	"Ya," balas Hani kembali.
	"Alhamdulillah. Saya dah hampir putus asa. Dah lebih sejam saya termenung kat depan observation deck ni," tutur Zaini.
	"Awak ni...." tutur Hani.
	"Siapa?" sambung Azman pula.
	"Owh. Saya Zaini. Wakil dari Miskon Group. Saya berlepas dengan awak semua tadi, dari Stesyen Kencana," jelas Zaini.
	"Owh," balas Hani dan Azman serentak.
	"Boleh tak saya nak mintak tolong. Saya tak tahu dah nak mintak tolong siapa lagi. Dah buntu sangat dah ni," tutur Zaini lagi dengan lembut. Menyusun kata dengan gerak badannya sekali.
	"Apa dia?" soal Hani yang masih lagi ragu-ragu.
	"Saya ada tertinggal barang tadi. Masa turun kat terminal tadi tak perasan. Bila dah sampai kat bilik hotel baru perasan," tutur Zaini.
	"Kalau ada tertinggal barang patutnya awak tanya dengan krew terminal bro. Bukannya tanya dengan kami. Kami tak uruskan bagasi," balas Azman pula.
	Zaini menawarkan senyumannya. "Ya, saya dah tanya dah dengan krew terminal. Dah empat kali dah saya tanya, tapi mereka tak simpan barang saya. Mereka suruh saya cari di kapal,"  balas Zaini kembali.
	"Kalau awak nak cari di kapal, awak kena tunggu saya maintenance crew siap kerja. Mungkin esok pagi ke. Tuan Zaini boleh balik dulu dan berehat," cadang Hani pula.
	"Tapi saya tak boleh tidur kalau saya tak dapat barang saya tu," tutur Zaini, menampakkan nada terdesak dalam suaranya.
	"Apa barangnya tu?" soal Azman.
	"Datapad saya," balas Zaini kembali, tenang.
	Azman tergelak kecil. "Siapa pakai datapad lagi bro? Orang semua pakai holowear jelah," tuturnya.
	Hani pula tersenyum mendengar balasan Zaini. "Ok, boleh beritahu tak bentuk dia macam mana? Kami boleh carikan," cadang Hani.
	Hilang senyuman di wajah Zaini. "I'm afraid I can't do that Kapten Hani. Datapad tu penuh dengan maklumat confidential. Maklumat syarikat. Kalau boleh, biar saya je yang cari. Saya tak nak mata-mata lain yang nampak," tutur Zaini kembali.
	"Wah, kau tak percaya dengan kitorang ke?" balas Azman, dengan nada suara yang sedikit tinggi.
	Zaini yang menyedari kesilapan kata, menyusun kembali. "Bukan, maksud saya, datapad tu tanggungjawab saya. Syarikat yang amanahkan pada saya. Jadi kalau boleh, saya tak nak susahkan orang lain atas kesilapan saya sendiri," balas Zaini sambil menundukkan kepala.
	"Aku rasa concern dia valid Azman," tutur Hani.
	"Ha? Apa maksud kau?" soal Azman, sambil menjeling memandang Hani. Mata mereka bertautan sebentar, dengan bola mata bergerak dari satu arah ke satu arah. Seolah-olah ada perbualan telepati antara mereka berdua.
	"Kau nak bagi dia naik ke?" soal Azman lagi.
	"Sekejap je. Tak lama. Saya dapat datapad saya, saya keluar," tutur Zaini, sebelum Hani sempat membalas.
	Azman mengeluh dan memandang pada Zaini. Tersemat dalam dirinya untuk tak mempercayai golongan korporat. Tapi di depannya ini adalah korporat dari koloni. Bukannya dari bumi.
	"Hm, yelah. Sebab kapten aku percaya kat kau, aku pun percaya kat kau. Kau ikut je belakang kami. Kami memang nak naik sekejap ke atas kapal," tutur Azman.
	Zaini menawarkan senyuman yang cukup lebar, sambil mengucapkan terima kasih. "Terima kasih Tuan Azman, terima kasih Kapten Hani."
	"Aku pun kapten jugak," balas Azman.
	"Maaf kapten Azman," tutur Zaini kembali, sambil berjalan mengikut Azman dan Hani. Mereka kini berdiri di depan sebuah pintu, dengan hologram 'Keluar' menyala terang di atasnya. 
	Hani mengimbas tangannya pada pengimbas elektronik yang ada di pintu. Bunyi 'klik' yang kedengaran menandakan mereka diberikan kebenaran untuk masuk.
	"Ikut rapat-rapat," pesan Azman yang melangkah menuju ke ruang dalam termina penyelenggaraan. Zaini hanya mengangguk sambil tersenyum. Kerana ruang yang hanya boleh dilihat di balik cermin, kini sudahpun dijejakinya.
	"Kapten Hani!" laung salah seorang krew penyelenggaraan dari jauh. Krew itu berlari-lari anak menghampiri mereka, dengan wajah yang gusar.
	"Kami belum siap lagi," tuturnya.
	"Chief Hamzah, kami dapat arahan dari Doktor Faris untuk prep Kenari untuk berlepas," tutur Azman.
	"Macam yang saya cakap tadi, maintenance belum siap lagi," balas Hamzah.
	"Apa lagi yang belum siap?" soal Hani pula. 
	"Maintenance enjin dengan exterior semua dah siap. Yang belum cuma internal dengan electronic je," jelas Hamzah si ketua jurutera.
	"Hm, tak apalah. Yang internal kami boleh layan. Kami cuma nak siapkan our own inspection kat enjin hitam," tutur Hani kembali.
	"Owh, the famous enjin jitam," balas Hamzah, disambut senyuman Hani.
	"Awak tak kacau compartment kat bawah kan?" soal Azman pula.
	"Ya, betul kapten Azman. Kami tak kacau bilik kat bawah, seperti yang diarahkan," balas Hamzah kembali.
	Zaini tersenyum di dalam hati. Kini dia sudahpun mengetahui di manakah lokasi enjin yang dicari. Yang tinggal hanya mencari jalan untuk mendapatkan enjin itu, tanpa pengethauan Hani dan Azman.



	 
	






Bab 16: Gerbang di Rembulan
	"Tuan Zaini dah jumpa belum barangnya?" laung Hani dari dalam kokpit.
	"Belum!"
	Itu sahaja yang mampu dibalas Zaini. Ketika dia sedang berdiri sambil termenung memandang pintu besi di depannya. Jika jangakaannya tepat pintu itu akan membawanya terus ke ruang bawah Kenari. Di mana tersimpannya enjin hitam yang dicarinya.
	Masalahnya pintu itu sendiri. Yang dilengkapi dengan pengimbas cap jari. Memastikan orang awam sepertinya tidak ada peluang untuk melepasi sempadan yang ada. Lebih-lebih lagi orang yang berniat jahat sepertinya.
	"Macam mana aku nak masuk ni?" tutur Zaini perlahan. Kepalanya sudahpun berpusing sampai berasap, tapi jalan masuk yang dicari masih lagi tak terlintas di fikirannya. Dia betul-betul buntu.
	"Tuan Zaini lama lagi tak? Kami nak buat persiapan akhir," laung Hani lagi.
	"Sekejap! Saya rasa saya dah nampak dah datapad saya," tipu Zaini. Habis sahaja berbicara Zaini mula mengeluarkan bola besi yang kecil dari kocek seluarnya. Sambil menekan butang pada holowearnya, Zaini melambung bola besi itu ke atas, membolekannya terapung dan terbang menghampiri pintu keluar Kenari.
	Zaini pula mengambil beberapa lagi bola besi dari koceknya dan meletakkannya di atas lantai. Bola-bola besi itu mula memancarkan cahaya pada Zaini, memastikan pemburu itu terlindung bagaikan orang halimunan.
	Setelah pasti semuanya bersedia, Zaini mula bersuara, menyambungkan suaranya pada bola besi yang terapung di pintu masuk tadi.
	"Ok, saya dah jumpa. Saya pergi dulu ya."
	Zaini menggerakkan bola besi yang terbang itu, membuatkan ilusi seolah-olah dia yang sedang bersuara di depan pintu. Sambil dirinya masih lagi bersembunyi di depan pintu besi. Menantikan pintu itu dibuka oleh orang yang berautoriti.

	Dan seperti yang dijangka, Azman mula keluar dari kokpit sebaik sahaja dia "beredar".
	"Dah blah pun dia. Aku ingat tadi dia nak buat kapal ni macam tempa tinggal," tutur Azman sambil diekori Hani dari belakang.
	"Dah cepat, kita tak ada banyak masa. Faris pun baru je hantar mesej tadi. Tanya kita dah siap ke belum. Dia macam tak sabar-sabar nak pergi dari sini," tutur Hani. Kini mereka berdua sudahpun berdiri di depan pintu besi. Tanpa menyedari Zaini yang ada di belakang mereka. Zaini yang sedang menunggu peluang untuk terbuka.
	"Nampaknya betullah jangkaan aku. Deal dia tak menjadi. Mungkin tawaran Samsuddin tak lumayan," balas Azman, memberikan komen.
	"Ah, kau macam tak kenal pulak Doktor Faris tu. Aku jangka tawaran Samsuddin tu ok je. Dia tu yang tak boleh duduk bawah orang," balas Hani kembali.
	"Maksud kau?" soal Azman kembali, yang sudahpun meletakkan tangannya atas pengimas cap jari. Bunyi klik yang kedengaran menandakan pintu sudahpun terbuka, menantik kemasukan mereka berdua. Zaini menarik nafas dengan berhati-hati. Matanya tepat memerhatikan Hani dan Azman yang masih lagi hanyut dalam perbualan. Tangannya mula meraba pistol pemegun yang tergantung di tepi seluarnya.
	"Kau dah kerja dengan dia lama nanti kau tahu lah. Dia tu..." Kata-kata itu tersekat di kerongkong Hani. Ekor matanya yang dari tadi merasakan ada sesuatu yang tak kena mula menoleh dan terbeliak melihat sesuatu yang terapung di belakang mereka.
	Azman yang melihat reaksi Hani itu pun turut menoleh. Mulanya tak faham apa yang sedang dilihat matanya. Ia kelihatan seperti batang hitam yang terapung di udara. Cuma batang itu ada lubang di tengahnya. Lubang yang membolehkan ia menghamburkan peluru yang membawa maut.
	Hani menjerit, tapi segalanya sudahpun terlambat. Zaini sudahpun melepaskan tembakan. Dan kedua-keduanya tumbang serentak.

***
	"Bangun!"
	Suara jeritan yang menjengan telinga Hani itu mengejutkannya. Membuatkan dia terkapai-kapai. Dalam keadaan separa sedar, Hani membuka mata, cuba untuk melihat dari mana datangnya suara itu. Tapi renjatan itu lebih pantas mencengkam Hani.
	"Ergh!" Hani mengerang menahan sakit. Renjatan itu terus menyedarkannya. Jika tadi dia terkapai-kapai, kini dia tahu yang tangannya sudahpun berikat. Begitu juga seluruhnya yang kini dipasung pada kerusi yang sedang didudukinya.
	"Bangun!" jerit Zaini lagi.
	Hani membuka mata, tapi di depannya hanya gelap. Hani cuba untuk menoleh, tapi Zaini lebih pantas memberi amaran.
	"Tak payah nak penat-penat toleh. Nak kena karen lagi ke?"
	Pantas Hani menggelengkan kepala. "Mana Azman?" soalnya.
	"Kau tak perasan dia kata belakang kau?" soal Zaini kembali.
	Hani berusaha untuk menolak kerusinya ke belakang. Menjadikan kakinya sebagai tuil. Dengan sekali dua tolakan, tangannya sudahpun menyentuh tangan Azman.
	"Azman!" "Azman!" panggil Hani. Tapi tiada jawapan. "Kau buat apa kat dia ah?!" jerit Hani kembali.
	"Eh, rilek. Dia cuma pengsan je. Aku tembak dia, dengan benda yang sama aku tembak kau. Jadi tak akan ada apa-apa jadi kat dia," jelas Zaini.
	"Kau nak apa sebenarnya?!" jerit Hani lagi.
	Dengan tengan, Zaini berjalan menghampiri Hani. Tapi dia hanya menghampiri dari belakang. Menimbulkan rasa kurang senang pada kapten muda itu.
	"Apa yang aku nak, mudah je. Aku tak nak kau orang cedera. In fact, aku tak nak sesiapa pun cedera," balas Zaini, menyusun kata.
	"Well, dah terlambat. Kau dah tembak kami berdua," balas Hani kembali.
	"Dengan pistol pemegun. Tak ada apa yang cederanya. Mungkin ada pening sikitlah, tapi tu semua boleh hilang dengan paracetamol, tu pun kalau aku bagi kau orang lepas lah," tutur Zaini lagi.
	"Kalau kau tak bagi kami lepas?" soal Hani kembali.
	"Jangan risau. Aku akan lepaskan kamu berdua. Sebab kau akan bagi aku apa yang aku nak," balas Zaini kembali, sambil tersenyum. Walaupun dia tahu Hani tak boleh nampak senyuman di wajahnya.
	Hani mengeluh, sambil menggelengkan kepala. "Kau nak enjn hitam tu kan?"
	"Ding! Ding! Ding! Tepat sekali!" balas Zaini, dengan gaya seperti pengacara rancangan kuiz popular.
	"Ok. Kalau itu yang kau nak, itu yang aku akan bagi. Kau bukak ikatan aku ni, aku akan bawak kau terus ke bilik enjin," balas Hani dengan lembutnya.
	Dengan sekelip mata bilik yang tadi bergelap kini dilimpahi cahaya. Hani menutup sedikit matanya yang silau ditembak pancaran cahaya yang terang secara tiba-tiba. Bila matanya sudah boleh menyesuaikan diri, barulah Hani sedar yang dia kini sudahpun berada di kabin bawah Kenari. Bilik enjin hitam ada berdekatan dengan mereka.
	"Betul eh? Kalau macam tu, aku akan bukak ikatan kau. Tapi kau kena ingat, mesin perenjat ni ada kat tangan aku lagi."
	Hani hanya mengangguk. Tak pula menawarkan sebarang komen lanjutan. Zaini dengan berhati-hati memotong ikatan besi pada tangan dan kaki Hani. Sambil tangannya tak lepas dari memegang mesin renjatan.
	Hani hanya memerhatikan sahaja apa yang Zaini lakukan. Sebahagian dari dirinya tahu, yang dia tak boleh memberikan enjin hitam begitu sahaja seperti yang dipinta. Tapi apa yang mampu dilakukannya? Sebaiknya di waktu ini, demi keselamatannya dan Azman, dia patut turutkan sahaja.
	"Ha, dah lepas. Apa lagi? Tunjukkanlah kat mana," arah Zaini. Hani menjeling memandang wajah putih Zaini. Wajah yang tadinya penuh dengan kegusaran, dan betul-betul memerlukan bantuan. Hani terfikir, dalam seratus kata-kata yang dituturkan Zaini tadi, hanya berapa sahaja yang benar. Entahlah, mungkin sekarang bukan masanya untuk mencari jawapan. Sekarang masanya untuk melakukan seperti yang diarahkan.
	Hani bangun lalu melangkah ke belakang. Matanya sempat melihat pada Azman yang tidak sedarkan diri. Tapi dada Azman masih lagi turun naik, memberikan sedikit kelegaan pada Hani.
	Hani meneruskan langkah. Ruang koridor kabin bawah Kenari yang dah biasa dilaluinya kini kelihatan asing pula kali ini. Dinding besinya terasa seakan menghimpit. Tapi Hani cekalkan juga hatinya, sehingga kakinya kini tiba di depan sebuah pintu berbentuk silinder.
	Tanpa membuang masa Hani menekan kekunci yang ada pada pintu itu. Memasukkan kod kekunci yang hanya diketahui olehnya dan Faris. Pintu silinder itu terbuka, memberi jalan masuk pada Zaini yang dari tadi menantikan untuk melihat enjin hitam itu dengan mata kepalanya sendiri.
	"Ini ruang masuk ke bilik enjin hitam. Benda yang kau cari ada kat dalam," tutur Hani.
	Apa yang dituturkan Hani seperti tak masuk sahaja ke telinga Zaini. Dia melangkah ke ruang enjin hitam itu. Matanya terpana pada bilik berbentuk silinder, dengan tiang besi di tengahnya. Di tiang besi itu, bertempatnya bola sfera yang diperbuat daripada kaca. Dan di dalamnya, adalah objek berwarna hitam, seperti bendalir sahaja perilakunya. Cuma bendalir ini terapung, tidak mempedulikan tarikan graviti yang sepatutnya menariknya ke bawah.
	"Itu partikel hitam. Partikel yang digunakan untuk menghidupkan enjin hitam," tutur Hani lagi. Kali ini kata-kata Hani itu sampai ke telinga Zaini. Zaini mengangguk, tapi bunyi yang hadir selepas itu, membuatkan dia pantas menoleh ke belakang. Hani sudahpun menutup pintu silinder.
	Zaini mengeluarkan pistol pemegun yang ada. Mengacukan ke arah Hani. Di balik silinder kaca yang lutsinar itu, Hani dapat melihat wajah Zaini yang sepatuh terkejut. Separuh lagi marah. Dahinya berkerut, dan Hani pasti, jika pintu silinder di depannya itu tidak lut peluru, pasti dia akan maut ditembak Zaini.
	"Keluarkan aku sekarang!" jerit Zaini dari dalam. Tapi Hani hanya menggelengkan kepala.
	"Maaf. Aku terpaksa kurung kau dalam bilik ni dulu. Sampailah pihak berkuasa datang," jelas Hani.
	"Keluarkan aku sekarang!" jerit Zaini lagi, lalu melepaskan tembakan. Kali ini dengan peluru hidup, bukan lagi peluru pemegun. Tapi tak berkesan. Ia hanya membentuk corak pada pintu silinder di depan, tak pula memecahkannya.
	Mengeluh panjang, Zaini mula mengeluarkan pemancar laser berkuasa tinggi yang ada di belakang seluarnya. Mungkin haba yang terhasil dari pemancar plasma itu boleh mencarikan pintu silinder di depannya. Memberikannya jalan keluar.
	Hani yang menyedari apa yang berlaku menjerit. "Jangan! Pistol plasma ada medan elektromagnet. Nanti...."
	Tapi tak sempat. Zaini sudahpun menekan picu. Dan bersamanya satu letupan yang kuat terhasil. Menghasilkan cahaya putih yang cukup kuat, mengenggelamkan mereka semua.














Bab 17: Ketibaan dan Pemergian
	Ketika Zaini sedang gigih mengikat Hani dan Azman, Adrina terbaring kaku di atas katilnya. Matanya merenung siling putih yang kosong, sambil fikirannya dibiarkan melayang. Apa yang berlaku malam ini diulangnya berkali-kali dalam kotak mindanya. Perbualannya dengan Ti'Rakka, dan juga perbualannya dengan Faris di penghujung malam.
	 Kedua-keduanya adalah elemen penting yang menentukan perjalanan hidupnya satu ketika dahulu. Bagaikan dua simpang jalan yang membawanya ke saat ini. Terus kepalanya menerawang ke ruang memori. Saat-saat terakhirnya di Temenggung-7.
	Adrina mengeluh. Nampaknya memang tidur sesuatu yang asing buatnya malam ini. Dia bangun dan terus mengambil air di dapur. Sambil mindanya menayangkan semula memorinya ketika di Temenggung-7.
	Semua orang tahu, Temenggung-7 merupakan planet yang dikuasai kongsi gelap. Dan yang paling otai di antara mereka sudah tentulah King. Adrina tak tahu bagaimana ayahnya boleh menetap dengan bahagia di situ. Bagaimana dia boleh bertemu dengan mak. Adrina tak tahu dan dia tak pernah pula bertanya. Tapi di situlah tempatnya membesar. Dia dan juga Ihsan.
	Adrina menuangkan segelas air putih ke dalam cawan. Sambil menghirup air yang sejuk itu, Adrina mengingati kembali saat hidupnya di Temenggung-7. Satu soalan terlintas di fikirannya. Jika Temenggung-7 dikuasai kongsi gelap, mengapa hidupnya di Temenggung-7 tak terasa sukar? Bila diingat kembali, ya, dia hidup di dalam rumah yang besar. Maknya sentiasa ada di rumah. Dan hidupnya sentiasa penuh dengan kemewahan.
	Dan ayah pun selalu tiada di rumah. Bekerja, katanya bila ditanya. Tapi kerja apa ya? Apa kerja yang ada di planet yang dikuasai kongsi gelap? Adrina tak mahu memikirkannya. Dia tahu jawapannya ada tersedia untuknya. Jika meraba dalam bayang-bayang pun, jawapan itu dengan mudahnya dicapai oleh tangannya. Tapi Adrina tak berani untuk membaca jawapannya.
	Adrina mengeluh. Keluhannya bergema dalam ruang hotel yang kosong. Bola mata Adrina bergerak ke kanan dan kiri, seolah-olah mencari di mana gelombang suaranya dipantulkan. Adrina tahu, yang ianya sesuatu yang sia-sia. Gelombang suara tak terlihat dek mata manusia. Tapi apa nak buat, tabiat seorang saintis.
	Kini kaki Adrina melangkah ke ruang tamu. Melabuhkan punggungya di atas kerusi sofa yang empuk. Secara automatik TV di depannya terbuka, Adrina cepat-cepat menyebut "Senyap", memberi arahan pada TV itu untuk terus menutup kotak suaranya. Senyap adalah sesuatu yang diperlukannya sekarang. 
	Ya. Memang benar hidupnya di Temengggun-7 senang. Bahagia, kalau itu perkataan yang lebih sesuai. Tapi segala-galanya berubah bila Regavore menyerang. Mak dan ayahnya mati ditembak. Begitu juga dengan Ihsan. Dibaham di depan matanya sendiri.
	Dan hari ini, dari mulut yang serupa, keluarnya perkataan yang indah. Perkataan yang mengujakan hatinya. Memberi amaran dengan niat yang baik. Mengajaknya untuk menyaksikan sendiri apa yang dimaksudkannya bila amaran itu dituturkan. Tapi mulut yang serupa pernah terbenam di leher Ihsan. 
	Air mata mengalir turun tanpa disedari Adrina. Mengenangkan kehidupannya satu ketika dahulu. Bahagia yang pernah dirasa hilang sekelip mata dibaham Regavore. Jika tak kerana Faris, mungkin nyawanya juga akan melayang pada hari yang sama.
	Masakan Adrina boleh melupakan. Ketika tubuh Ihsan terbarin longlai di atas tanah. Matanya yang terbeliak itu memandang Adrina, mempersoalkan kenapa kakaknya tidak menyelamatkannya. Tapi Adrina tahu segalanya sudahpun terlambat. Mata yang memandangnya itu kosong. Tiada roh di dalamnya. Ketika itulah bunyi tembakan laser kedengaran, disusuli dengan Regavoe yang tumbang.
	Adrina yang terpinga sebentar cuba untuk keluar dari tempat persembunyiannya. Dan di saat itulah dia bertemu dengan Faris, sang penyelamat. Faris yang membawanya keluar dari Temenggung-7. Faris juga yang membawanya ke stesyen Kencana. Dan di stesyen Kencanalah Adrina membesar, menjadi saintis yang disegani. Bersama-sama dengan Faris.
	Adrina bangun pula dari sofa. Hatinya resah bila Faris kini bersinggah di ruang fikirannya. Kini dia melangkah pula ke ruang balkoni biliknya. Memerhatikan pemandangan Rembulan yang indah dari belakang cermin panorama yang besar. 
	Hari ini Adrina dapat melihat sisi lain Faris. Sisi yang tak pernah dilihatnya sebelum ini. Ataupun mungkin juga tak pernah disedari olehnya. Adrina takut. Dia takut imej Faris yang dibayangkan sebagai kesatria mungkin boleh pada pandangan matanya. 
	Ketika Adrina sedang kusut memikirkan, bunyi letupan yang kuat itu kedengaran.
***
	 Mimpi yang cukup pelik sekali, bertandang ketika Faris sedang nyenyak tidur. Di dalamnya, dia termimpikan King. Ya, ini bukan kali pertama King menjengah ruang mimpinya. Tapi tak pernah sekali pun dalam mimpinya King memakai baju jaket yang kemas. Apatah lagi tuxedo yang berwarna putih.
	"Faris! Budak suruhanku!" laung King yang memandangku dengan senyuman. Tangannya didepangkan luas, bagaikan menjemput Faris untuk menghampirinya. Langkah kaki dan gerak gerinya bagaikan seorang ahli perniagaan yang berjaya. Bukannya ketua kongsi gelap.
	Faris melangkah ke depan, seperti yang diarahkan. Tapi ada sesuatu pada baju yang dipakai King. Sesuatu yang pernah dilihatnya. Ia baju yang sama yang dipakai Samsuddin Miskon tadi.
	Langkah Faris terus terhenti. Terus dia menggelengkan kepala. King masih lagi tersenyum. Tangannya masih lagi didepangkan dengan gaya yang ramah. "Mari!" laungnya. "Marilah!" ajak King lagi.
	Tapi Faris masih lagi kaku di tempatnya. Dia enggan menghampiri King. Enggan lagi menjadi budak suruhan. Waktu itu sudahpun lama berlalu. 
	"Kau degil eh budak. Kau jangan lupa asal usul kau. Kau masih lagi budak suruhan," tutur King yang kini menghampiri. Tangannya tak lagi didepangkan, sebaliknya sudahpun dicantumkan. Dan wajah King perlahan-lahan berubah, digantikan dengan wajah Samsuddin.
	"Walau hebat macam mana pun kau, kau masih lagi budak suruhan!!" jerit Samsuddin yang kini sudahpun berdiri betul-betul di depannya. Berdiri tinggi sepertimana yang King pernah lakukan dahulu. 
	Entah kenapa kaki Faris kini longlai. Seperti ingin memaksa dirinya untuk tunduk. Berpeluh dahi Faris menahan kakinya sedaya yang mungkin agar tak menjejak tanah. Mujurlah, ada bunyi letupan yang memecah ruang mimpinya. Memecahkan ilusi mimpi ini dari terus menjadi sesuatu yang ngeri.
	Sebaik sahaja membuka matanya, Faris bingkas bangun dan terus menghampiri tingkap bilik. Firasatnya mengarahkan Faris agar mencari dari mana datangnya bunyi letupan itu. Sebaik sahaja langsir tesingkap, jelas kelihatan tiang berapi yang tinggi menjulang, datangnya dari dermaga angkasa.
	Jika tadi Faris berpeluh di dalam mimpi, kini peluh itu laju turun dari dahinya di alam realiti. Tangannya terus meraba holowear di meja sudut, cuba untuk menghidupkan alat itu. Ada panggilan yang perlu dibuat.
	"Komputer, tolong panggilkan Azman," arah Faris, sebaik sahaja menghidupkan holowear. Beberapa saat berlalu, dan holowear itu kemudian membalas, "En Azman tak dapat dihubungi,"
	"Tolong panggilkan Hani," arah Faris lagi, mengharapkan yang suara Hani akan bergema, menghilangkan resah hatinya. Tapi holowear tetap memberikan jawapan yang sama.
	Menggeletar seluruh tubuh Faris. Perkara yang terburuk, yang tak terjangka dek akalnya sedang berlaku di depan matanya. Enjin hitamnya meletup, dan membawa bersamanya Hani dan Azman. Apa kata semua orang nanti? Wartawan, duta, ahli perniagaan, dan semua mata yang sedang menumpukan perhatian padanya.
	Dan yang paling menakutkan, wajah Samsuddin muncul di kepalanya ketika ini. Samsuddin dengan senyuman wajahnya. Seperti sedang mentertawakannya. 
	"Argh!!!" jerit Faris, melepaskan amarah. Serentak dengan itu, holowearnya berdering. Jantung Faris terhenti sebentar. Barangkali mengharapkan Azman ataupun Hani menghubunginya. Tapi sebaik sahaja panggilan disambungkan, suara Adrina yang kedengaran.
	"Faris! Did you see that?" soal Adrina dalam cemas.
	"Ye. Aku nampak," balas Faris kembali.
	"Kau tak rasa yang tu...."
	"I don't know. Tapi aku ada hantar Hani dan Azman ke Kenari, untuk buat persiapan," jelas Faris kembali.
	"Why?" soal Adrina kembali.
	Ia satu soalan yang sangat mudah. Hanya sepatah. Tapi Faris tak mampu memberikan jawapan.
	"Now's not the time Adrina. We should head there. Ke Dermaga Angkasa. Aku jumpa kau kat terminal berlepas," jelas Faris lagi.
	"Sekarang?"
	"Ya, sekarang," balas Faris lalu terus menamatkan panggilan.

















Bab 18: Di Dermaga
	Kereta terbang mereka meluncur laju di atas Tasik Rembulan, cahaya neonnya yang berwarna merah itu memantul di atas tasik yang kelam. Tapi ia tak lansung menarik perhatian Adrina. Matanya hanya terpaku pada asap hitam yang menjulang tinggi dari bangunan berbentuk kapal layar di depannya. 
	"Kau dapat contact Azman?" soal Adrina pada Faris yang memandang ke depan dengan wajah yang cemas. Tangannya terpaku pada stereng kereta, membawa ia meluncur laju melepasi tasik, dan kini ia sudahpun mencecah tanah daratan, merentasi hutan batu tanpa menghiraukan kereta yang bersimpang siur di kiri dan kanannya.
	"Tak," balas Faris, sambil menggelengkan kepala. Di depan, kelihatan sebuah kereta besar memecut laju ke arah mereka. Faris cepat-cepat memusingkan stereng, membawa mereka meluncur ke bawah, ke kawasan yang lebih kurang sesak.
	"Jadi belum tentu lagi yang letupan tu datang dari Kenari," balas Adrina kembali, cuba untuk memujuk diri. 
	"Apa lagi yang boleh meletup macam tu Adrina?" soal Faris kembali, kini dia sudahpun mengambil selekoh ke kanan. Menghampiri bangunan berbentuk kapal layar itu. Dari jauh lagi Adrina boleh nampak kereta polis yang sedang berkumpul di depa
	"Mana tahu bom ke, serangan pengganas ke?" soal Adrina lagi. Faris menggelengkan kepala, pantas. "Jangan nak mengarut Adrina, kau dapat contact tak Hani?" soal Faris kembali
	Adrina menggelengkan kepala. Dia tak mahu menjawab, bukan kerana dia tak tahu jawapannya. Tapi kerana dia takut untuk sampai pada kesimpulannya.
	Di depan, kelihatan beberapa buah dron polis kini menghampiri mereka, mengeluarkan arahan agar mereka terbang rendah, menghampiri jalan di bawah. Kelihatan seorang angota polis yang sedang meluncur di atas hoverboard, menghampiri mereka, dan meminta Faris agar menurunkan cermin kereta.
	"Ya," tutur Faris.
	"Encik, boleh tak encik patah balik. Kami dah tutup jalan ni," tutur anggota itu.
	"Kami nak ke dermaga angkasa," tutur Faris, tegas.
	"Maaf encik, jalan ke dermaga angkasa tutup. Tak ada sesiapa pun yang dibenarkan masuk ke sana," balas anggota itu, lembut.
	"Kapal aku ada kat sana. Tak akan aku tak boleh pergi dapatkan kapal aku sendiri??" jerit Faris dengan wajah yang berang. Adrina terkejut memandang riak wajah Faris. Ada sesuatu yang menakutkan tertanam di balik kulit muka sahabatnya itu.
	Anggota polis itu membalas dengan senyuman, dan ia membuatkan Faris semakin berang. "Maaf encik, saya dah diarahkan untuk memastikan tak ada kenderaan yang menghampiri dermaga angkasa. Jadi saya minta jasa baik tuan untuk patah balik."
	Adrina ternampak tangan Faris hampir bergerak. Seperti meriam yang sudah bersedia untuk dilancarkan ke depan. Dengan pantas Adrina bersuara untuk menyelamatkan keadaan.
	"Tuan, saya Adrina, saintis dari stesyen Kencana. Tuan Faris ni adalah professor, dan juga adalah ketua penyelidik di stesyen Kencana," tutur Adrina dari sebelah, dan menghulurkan tangannya melepasi Faris, dihalakan pada anggota itu.
	Anggota itu menyambut tangan lembut Adrina, sempat dia melirik pada senyuman manis yang ada pada gadis berambut merah itu. Adrian mengharapkan senyumannya dapat melembutkan hati anggota itu. Walaupun dia tahu hati mana yang lebih keras pada ketika itu.
	"Ya, cik Adrina. Macam yang saya cakap pada ketua awak tadi, awak perlu patah balik," tutur anggota itu kembali.
	"Kami faham tuan. Tapi apa yang tuan Faris nak sampaikan tadi ialah, kapal kami yang ada kat dermaga, bawak barang yang merbahaya. Jadi kami syak, yang meletup tu, adalah kapal kami," balas Adrina kembali.
	Wajah anggota itu berubah. "Apa nama kapal angkasa awak?" soalnya kembali.
	"Kenari. Nombor pendaftaran, KNR-5117," jelas Adrina.
	Anggota itu mengangguk, lalu mula menekan alat komunikasinya. Sementara itu Adrina hanya memandang Faris yang mengangguk dan menuturkan terima kasih padanya.
	"Kau kena kawal angin kau Faris,"  nasihat Adrina. Faris tidak menjawab, sebaliknya menggengam stereng kereta dengan kuat. Bagaikan melepaskan geram. Bila Adrina memegang tangannya, barulah dia menghembuskan nafas yang panjang, dan menganggukkan kepalanya.
	"Ya, ada betulnya cakap kau," tutur Faris kembali.
	"Jangan risau Faris. Semuanya akan ok," balas Adrina, cuba memberikan jaminan.
	Anggota polis itu menghampiri mereka kembali, "Mari ikut saya," tuturnya, lalu membawa mereka menghampiri dermaga angkasa. Di atasnya, asap itu makin menebal, menambahkan lagi keraguan di hati mereka berdua.
***
	Sebaik sahaja mereka tiba, dan memarkir kereta, mereka dibawa ke sebuah bilik kosong. Adrina dan Faris dipaksa menunggu hampir setengah jam, sebelum seorang pegawai tiba menemui mereka. Badannya gempal, dengan perut ke depan. Rambut perang bukan sahaja memenhui kepalanya, tetapi juga dagu dan bawah hidungnya. Sekali imbas, pegawai itu kelihatan seperti seorang gelandangan yang tak terus penampilannya. Kalau tak kerana lencana yang ada di tangan, Adrina sukar untuk mempercayai yang lelaki di depannya itu, seorang anggota polis.
	Sambil bersalaman dan memperkenalkan diri (Faris masih lagi dengan wajah yang masam mencuka), detektif Raymond meminta Adrina dan Faris menjelaskan tentang Kenari dan juga isinya.
	"Enjin hitam?" soal Raymond kembali, sebaik sahaja Adrina menghabiskan ceritanya. Faris yang dari tadi hanya mendiamkan diri dan berpeluk tubuh akhirnya mengangguk bila ditanya.
	"I think, I heard this about this in the news this morning. Ketibaan seorang professor dari stesyen Kencana, yang dikatakan membawa teknologi terhebat yang pernah dicipta tamadun manusia. Teknologi FTL. Faster than light travel. At least, itulah yang tertulis pada tajuk berita pagi tadi," tutur Raymond.
	Adrina memandang pada Faris, yang kelihatan seperti tersenyum.
	"Ok, tell me. Enjin hitam awak ni. It consists of what? Dark matter?" soal Raymond kembali.
	Faris tersenyum sinis sambil menggelengkan kepala. "Bukan. It's not consists of dark matter. Semua saintis tahu yang jirim hitam tu tak wujud."
	"Kalau bukan jirim hitam, apa?" 
	Faris tersengih kembali. "I doubt you'll understand," tuturnya.
	"Belum cuba, belum tahu," balas Raymond yang bersandar kembali di kerusinya. Mengaum kerusi itu, yang dari tadi cuba sedaya upaya untuk menampung berat Raymond.
	"Enjin hitam ini merupakan penjana partikel hitam. Partikel hitam yang datang dari pereputan baryonic neutrino," jelas Faris sambil tersenyum. Adrina hampir sahaja tergelak melihat wajah detektif gempal itu. Mulut Raymond ternganga sebaik sahaja Faris menjelaskan tentang partikel hitam. Jelas yang detektif itu tak faham apa yang dituturkan Faris.
	"Ok, tak apa. Tapi rasanya, seperti yang awak cakap pada media pagi tadi, enjin hitam ni boleh menjana lohong hitam kan?" soal Raymond kembali.
	"Hampir tepat. Apa yang dijana sebenarnya adalah terowong Eintein-Rosen. Terowong yang boleh membawa kita ke mana sahaja di alam semesta ini. Bukannya lohong hitam," tutur Faris kembali.
	"Awak yakin yang ia tak boleh hasilkan lohong hitam?" soal Raymond lagi.
	Adrina dan Faris saling berpandangan. "Kenapa tuan tanya?" soal Adrina pula.
	Raymond mengeluh, panjang. "Saya rasa, yang ni, lebih baik saya tunjuk," tutur Raymond lalu bangun dan membawa mereka keluar dari bilik. Mereka berdua melangkah ke terminal berlepas, sambil diiringi oleh beberapa orang anggota. Di kiri kanan mereka, kelihatan ramai orang yang sedang menunggu, sambil disoal siasat oleh polis. Nampaknya seperti mana tiada siapa yang dibenarkan masuk, tiada siapa juga yang dibenarkan keluar dari dermaga angkasa.
	"Kenari awak diletakkan di limbungan 4 kan?" soal Raymond ketika melangkah. Faris dan Adrina yang mengikut dari belakang, membalas serentak. Faris menambah, "4A sebenarnya," tutur Faris, membetulkan.
	Raymond mengangguk, "Ya. Limbungan 4A. Kawasan tu sekarang dah dikepung. Ia dah jadi kawasan yang sangat merbahaya. Kami tak faham apa yang berlaku di sana, jadi, kami harap tuan Faris, boleh jelaskan pada kami," pinta Raymond.
	Mereka teruskan melangkah, menghampiri sebuah kawasan yang ditutup dengan kanvas besar. Kelihatan kawasan ini lengang sedikit, barangkali kerana ramainya polis yang berkawal. Memastikan tiada orang awam yang boleh menghampiri limbungan ini.
	Raymond membawa mereka menghampiri kawasan yang ditutup dengan kanvas besar itu. Menghampiri struktur yang kelihatan seperti pintu. Dua orang pegawai polis ada di depan pintu itu, yang menabik hormat Raymond sebaik sahaja dia tiba di depan pintu.
	"This is the only containment that we can do right now. Ni protokol standard kat stesyen Rembulan ni. We don't know what we're seeing, and what we're facing," jelas Raymond yang mula membuka pintu yang membawa mereka ke alam di sebalik kanvas.
	"Apa maksud tuan?" soal Adrina.
	"See for yourself."
	Adrina dan Faris melangkah melepasi pintu. Di dalam ruang kanvas yang disinari cahaya limpah itu ada sebuah cermin yang besar. Barangkali dipasang bagi melindungi manusia yang ada di sebalik cermin itu. Kerana di sebalik cermin itu, ada sebauh gelembung besar yang berwarna hitam, sehitam malam yang kelam. Ia terapung di udara, dikelilingi api dan asap yang masih lagi marak menyala. Terus membakar sisa limbungan yang masih lagi ada.
	"Mana Kenari?" soal Adrina, walaupun tahu jawapan yang dicari sudahpun ada di depan mata.
	"Yang gelembung hitam tu lah Kenari," balas Raymond. Dan bagai memberikan persetujuan pada kata-kata Raymond, beberapa kepingan besi terbang, menuju ke arah gelembung hitam itu, bagaikan menyedut semua yang ada di sekitarnya.



Bab 19: Pemuja di Rembulan
	Rokok di tangan Ivan itu disedut dalam-dalam. Sambil matanya memerhatikan pada kehijauan yang ada di sebalik cermin. Di belakangnya kelihatan Maria sedang bertungkus lumus di depan komputernya, menyambung cebisan memori.
	"Ni kawasan larangan merokok Ivan," tutur Maria, memberi amaran. Ivan sekadar mengeluh.
	"Kalau kau tak padam api rokok kau dalam masa 10 saat, ada robot yang akan escort kita keluar," tutur Maria lagi.
	"Yelah, yelah," balas Ivan, yang terus memadam puntung rokoknya, dan mencampakknya dalam tong sampah di depan. Ivan kini melangkah menghampiri Maria yang kini sedang bersandar di sofa, komputer hologramnya terbuka di depan, sambil matanya melilau mencari maklumat yang diinginkan.
	"Lama lagi ke?" soal Ivan, sebaik sahaja melabuhkan punggungnya di atas sofa.
	"Kalau nak cepat, kenalah tolong aku," balas Maria kembali. Matanya masih lagi tertancap di depan. Ukiran pelik yang mereka nampak di AnCasa menjadi rujukan. Maria sedang mencari dari mana simbol yang ada pada ukiran itu datang.
	"Hei, kerja-kerja menganalisa ni kerja kau. Aku kerja-kerja menyelesaikan masalah. Lagipun kita dah mintak tolong AI kan, mereka pun tak jumpa apa-apa," balas Ivan kembali.
	"AI hanya mencari pada rekod rasmi, pada tempat-tempat yang dibenarkan. Aku tengah tengok pada rekod-rekod yang sudahpun dipadamkan," jelas Maria.
	"Bertahunlah baru dapat tu," balas Ivan kembali, sambil mengeluh.
	"Jadi mehlah tolong," balas Maria kembali.
	Ivan terdiam sebentar. Kotak fikirannya dihalakan pada memori di AnCasa tadi. Pada keadaan mayat dan ukiran yang dijumpai mereka.
	"Cuba kau letak perkataan kultus pada carian kau," cadang Ivan.
	Maria melakukan seperti yang dicadangkan. Dan jumlah carian yang perlu ditelitinya berkurang. Kini hanya ada beberapa gambar sahaja yang terpampang pada hologram di depannya.
	"Gereja Gofod?" soal Maria kembali.
	"Patutlah aku macam pernah nampak simbol tu," tutur Ivan yang kini bangun menghampiri Maria. 
	"Kau pernah dengar tak cerita pasal gereja ni?" soal Ivan pada Maria. Maria memandang sambil menggelengkan kepala.
	"Aku pernahlah dengar cerita-cerita tak enak tentang gereja. Tapi ada banyak sangat kultus pelik kat dunia ni. Jadi aku tak ambil pusing sangat pada cerita-cerita tu," jelas Maria.
	"This one is different. This one is dangerous," balas Ivan.
	Maria meneguk air liur. Terpampang mendung yang jelas pada wajah Ivan. Sepanjang dia mengenali detektif veteran itu, jarang sekali dia boleh mempamerkan wajah sebegitu.
	"Apa yang jadi?" 
	Ivan mengambil tempat duduknya di sebelah Maria. "Pernah dengar cerita pasal Bandar Gelintar?" 
	"Ya, bandar yang diserang tsunami tahun lepas," balas Maria kembali.
	Pantas Ivan menggelengkan kepala, sambil tersenyum. Walaupun  dengan senyuman di wajah, awan mendung itu tetap kekal di wajah Ivan.
	"Bukan, bukan tsunami. Kalau ikut pada khabar angin, apa yang menimpa bandar itu lebih teruk dari tsunami," balas Ivan kembali.
	"Apa yang lebih teruk dari tsunami?" soal Maria kembali.
	"Gofod dah bangkitkan sesuatu dari perut bumi. Sesuatu yang lama dan menakutkan. Ia boleh menelan bumi dan segala isinya," balas Ivan.
	Hampir sahaja Maria menggaru kepalanya. Tak pernah terlintas dalam fikirannya yang Ivan boleh menuturkan perkara tahyul sebegitu.
	"I was there Maria. Aku nampak dengan mata kepala aku sendiri. Tsunami tak hancurkan bangunan sebegitu. Tsunami tak tenggelamkan separuh bandar ke dasar lautan. Tsunami juga tak membaham tubuh manusia, dan meninggalkan kulit mereka tanpa tulang," jelas Ivan kembali.
	Maria terdiam. Dia hanya membiarkan sahaja Ivan berbicara. Walaupun kisah yang diceritakan Ivan itu sukar untuk dipercayai, tapi tiada lansung tanda-tanda penipuan pada pertuturan detektif itu.
	"Dahlah, aku tak nak ingat balik cerita pasal Gelintar. Boleh tak kau cari maklumat pasal kultus Gofod. Kalau firasat aku tepat, apa yang jadi kat villa AnCasa tu dilakukan ahli Gofod," pinta Ivan kembali.
	"Maklumat apa yang kau nak?" soal Maria kembali.
	"Cuba kau tengok nama semua ahli Gereja Gofod," tutur Ivan.
	Maria menekan pada kekunci hologramnya. Memaparkan senarai nama semua ahli Gereja Gofod yang sudahpun dibubarkan kerajaan. Satu nama menarik perhatian mereka.
	"Rina Movsert?" soal Maria.
	"Ya, anak kepada mangsa," balas Ivan kembali, sambil tersenyum.
	Nampaknya, mereka sudahpun jumpa suspek utama. 
***
	Rina Movsert yang sedang diburu Maria dan juga Ivan kini sudahpun jauh dari bumi. Kira-kira 390,000 km jauhnya. Dia baru sahaja tiba di terminal ketibaan Dermaga Angkasa, ketika kapal angkasa Kenari meletup di limbungan 4A, tidak jauh darinya. Gelombang yang terhasil dari letupan itu menyebabkan Rina dan juga penumpang yang lain di terminal ketibaan tercampak jauh. Ada yang terhempas dinding, ada yang terlanggar antara satu sama lain, dan kebanyakan daripada mereka cedera.
	Rina tak sedar apa yang berlaku. Apa yang terlintas difikirannya ketika itu hanyalah papa. Dan juga ruang dan masa. Sebaik sahaja dia tersedar, dia sudahpun berada di atas katil, di bawah sebuah khemah yang besar. Rina menoleh ke kiri dan kanan. Melihat katil yang penuh di sekelilingnya, dipenuhi dengan orang yang cedera.
	"Ha, awak dah sedar dah pun." Rina menoleh, melihat wanita berpakaian putih di depannya. Jika jangakaannya tepat, orang di depannya ini merupakan seorang jururawat, tapi kenapa dia pakaiannya pelik? Owh, Rina terlupa. Dia kini sudahpun di angkasa.
	"Apa yang jadi?" soalan pertama yang terpacul dari mulut Rina.
	"There's been an explosion. Dan awak salah seorang yang terselamat. Doktor dah datang tadi, dan dah periksa awak. Thank goodness that you're okay. Tak ada sebarang kecederaan pun. Tapi awak kena tunggu sini dulu. Tak boleh ke mana-mana. There'll be an officer that wants to ask you some questions, boleh tak?" jelas jururawat itu. 
	Rina seboleh-bolehnya ingin beredar dari sini secepat mungkin. Destinasi yang ditujunya masih lagi belum jelas di depan. Tapi jauh di sudut hatinya dia boleh mendengar satu suara yang berbisik. Memintanya mengikut sahaja permintaan jururawat itu. Akhirnya, Rina mengangguk.
	"Bagus, saya nak pergi dulu. Nanti lepas sejam, saya akan datang balik. Air ada kat sebelah tu. Pastikan awak banyak minum air," tutur jururawat itu yang berlalu dengan wajah yang ceria. 
	Rina masih lagi menoleh melihat sekelilingnya. Setiap katil yang dilihatnya penuh dengan manusia. Ada yang sedang mengerang kesakitan, ada yang sekadar berbaring keletihan, dan ada juga yang sudahpun melelapkan mata.
	Mata Rina kini terpaku pada pintu khemah. Suara dalam hatinya meminta Rina agar menunggu, menumpukan sepenuh perhatian pada orang yang keluar masuk dari situ. Menantikan petanda yang membolehkannya merentasi ruang dan masa.
	Rina tak perlu menunggu lama. Sekumpulan anggota polis kini sudahpun merentasi pintu khemah, diikuti oleh seorang lelaki tinggi yang berwajah cekung. Lelaki yang dikenalinya di kaca TV semalam. Saintis yang telahpun merentasi ruang dan masa.
	Dia diikuti rapat seorang wanita berambut merah yang sungguh cantik. Rina terpana sebentar memandang keindahan wanita itu. Walaupun sugul sahaja wajah yang indah itu. Tapi suara hatinya memanggilnya kembali. Memintanya menumpukan perhatian pada Faris. 
"Itulah bintang kamu Rina. Itulah destinasi kamu."
	Suara papa bergema dalam ruang hatinya. Rina tersenyum, dan mula turun dari katilnya. Tanpa alas di kaki Rina terbongkok-bongkok menghampiri Faris dari belakang. Dari jauh, dia boleh mendengar dengan jelas perbualan Faris dengan lelaki buncit di sebelahnya, seperti memberi cadangan apa yang patut dilakukan.
	"It must be a magnetic containment," tutur Faris. 
	"Maksud tuan?" soal lelaki buncit itu kembali.
	"Empat rod berpilin yang diletakkan pada penjuru sempadan. Setiap satunya dililit dengan dawai besi dan juga tembaga. Saya akan bantu untuk memastikan salah satu darinya memancarkan medan magnet monopol. Tapi itu je cara untuk pastikan gelembung itu tak bertukar menjadi lohong hitam," jelas Faris kembali.
	"Ok. We will do our best," balas lelaki buncit itu lagi.
	"It must be done Raymond. Kalau tak, gelembung itu tak akan tertutup selagi separuh hayatnya tak habis. And who knows how long that would be. 10 tahun, 100 tahun. Itupun, kalau tak ada apa yang menanti di sebaliknya," tutur Faris dengan cemas.
	Rina tergamam. Faris sedang berkata tentang terowong yang merentasi ruang dan masa. Maksudnya, kuncinya ada pada Faris. Kunci untuk bertemu dengan papa.









Bab 20: Muslihat Musuh
	Seluruh tubuh Adrina masih lagi menggeletar. Dia menanti Faris di tepi kereta, sambil memeluk tubuhnya yang seram sejuk. Apa yang dilihat dan disaksikannya tadi terakam kemas dalam kotak mindanya.
"Jangan risau Adrina, we've tested this more than a hundred times. Ianya selamat."
	Adrina menggelengkan kepala. Pantas. Walaupun dia tahu tiada siapa di sana yang boleh membaca gerak badannya. Tak. Ianya tak selamat. Apa yang dicipta mereka tak selamat. Enjin hitam yang sepatutnya memberi harapan pada mereka. Membawa mereka yang tinggal di koloni keluar dari zaman kegelapan kini telahpun meragut nyawa. Dan ia nyawa dua orang sahabat baiknya.
	Wajah Azman dan Hani kini bersilih ganti dalam mindanya. Bagaikan wayang yang rosak, ia ditayangkan berulang kali, memberi peringatan kepadanya. Mengaliri air mata turun dari mata Adrina. Lututnya lemah, dan dia kini bersandar, terlantar di kereta. Punggungnya mencecah lantai yang sejuk itu.
	"Adrina, kenapa ni? Adrina?" Suara Faris membuatkan Adrina mendongak. Wajah yang cekung itu memberikan sedikit ketenangan pada hatinya. Faris menghulurkan tangan pada Adrina, Adrina menyambut, dan menggunakan tangan Faris sebagai tempat berpaut, memberikannya sedikit kekuatan untuk bangkit semula.
	"Kau ok ke Adrina?" soal Faris sekali lagi. Adrina sekadar mengangguk, dan mengesat air mata yang kini sudahpun membasahi pipinya. Dia cuba untuk mengukir senyuman, walaupun tidak berapa menjadi.
	"Ada apa-apa info pasal Azman dan Hani?" soal Adrina sekali lagi.
	Mengeluh Faris. Akhirnya dia faham dari mana datangnya air mata Adrina itu. Walaupun dah banyak kali mengalami kehilangan, hatinya tetap kecil. Hatinya tak boleh menerima kehilangan, lebih-lebih lagi sahabat terdekat.
	"Polis dah sahkan  yang mereka tak dapat kesan life signature Azman dan Hani. Jadi mereka assume, yang Azman dan Hani terkorban dalam letupan."
	Adrina memegang dadanya. Terasa perit di situ. Bagaikan jantung berhenti sebentar mendengarkan berita dari mulut Faris itu. Longlai lututnya. Mujurlah ada Faris itu untuk menampungnya.
	"Salah kita, Faris. Salah kita," tutur Adrina yang kini sekali lagi banjir dengan air mata. Faris menggelengkan kepala. Memegang lembut wajah Adrina dan menghalakan mata yang indah itu agar memandangnya.
	"No. No. It's an accident Adrina! An accident! Ia boleh jadi kat sesiapa je," tutur Faris, cuba meyakinkan sahabatnya itu. Tapi Adrina masih lagi sugul. Air mata masih lagi mengalir membasahi tangan Faris. Tenggelam Adrina, percaya apa yang berlaku itu adalah salahnya.
	"It must be something that we do. Kita salah calibrate ke apa ke. Kita lupa..."
	"No. We don't know that. Kita tak tahu apa-apa pun pasal apa yang berlaku. Kalau nak kata pasal salah siapa, aku yang patutnya bertanggungjawab. It's my design. My creation. Mereka tu di bawah tanggungjawab aku, bukannya kau," balas Faris.
	"Tapi...tapi...."
	"Dan bukan kau seorang je kawan mereka. Azman dan Hani tu pun kawan aku jugak," tambah Faris lagi. Adrina terdiam. Di sebalik keegoaannya, Faris masih lagi memiliki hati.
	"Ok, ok," tutur Adrina, sambil mengangguk. Ada benarnya kata-kata Faris itu.
	"Dah, mari aku hantar kau balik. Kau perlu berehat, sekurang-kurangnya malam ni. Aku perlukan kau Adrina. Kalau kena caranya, we might turn this thing around," balas Faris.
	"Macam mana?" soal Adrina kembali.
	"Itu, biar aku yang fikirkan. Sekarang, jom aku hantar kau balik dulu," tutur Faris lagi.
	Adrina mengangguk. Setuju dengan cadangan Faris itu. Faris membawanya masuk ke dalam mereka, dan mereka meluncur merentas Rembulan. Dai sepanjang perjalanan, wajah Azman dan Hani masih lagi bersilih ganti dimainkan dalam kotak minda Adrina. Membuatkan hatinya tak senang.
***
	"Esok, kita jumpa kat lobi," tutur Faris, meninggalkan Adrina di biliknya. Sebaik sahaja Faris beredar, Adrina menutup pintu bilik dengan perlahan, lalu berjalan menghampiri tingkap. Asap yang masih lagi berkepul dari dermaga angkasa menarik perhatiannya.
	Mengeluh Adrina melihat pemandangan itu. Pemandangan yang indah semalam kini bertukar ngeri buatnya. Hatiya berat dan sayu melihat asap itu yang dari tadi tak henti naik, mengingatkannya pada kehilangan Azman dan Hani.
	Adrina menghirup sedikit air masak, lalu melangkah menuju ke bilik tidur. Tanpa menukar baju. Adrina terus membaringkan dirinya di atas katil yang empuk itu, menambahkan lagi berat di hatinya. Dron pembantu yang hidup secara automatik menghampiri Adrina, tapi Adrina hanya memalingkan wajah, tidak mahu diganggu malam itu. Yang dia mahu hanya tidur, dan melupakan apa yang baru sahaja yang berlaku. Walaupun dia tahu, memori itu sudahpun terakam tak mampu dipadam dari kotak mindanya.
	Adrina memalingkan badannya ke kanan dan kiri. Jam di dinding berdetik sudah beratus kali, tapi tidur masih lagi tak menjenguk Adrina. Sebaliknya hanya wajah Azman dan Hani yang dari tadi tak henti dimainkan bagaikan wayang yang rosak. Hatinya resah, gelisah. Pelbagai persoalan kini muncul dalam fikirannya. Apa yang sebenarnya berlaku? Apakah yang menyebabkan letupan itu? Sepanjang dia dengan Faris, dia tak pernah menyangka yang enjin hitam itu merbahaya. Tak pernah ada sebarang insiden sebegitu yang pernah berlaku sewaktu ujijkaji mereka. Jadi, macam mana insiden seperti ini boleh terjadi?
	"Cik Adrina. Saya harap awak tak marah saya menceroboh sebegini. Tapi saya perlu bagi awak amaran. Apa yang awak dan kawan awak buat ni sangatlah merbahaya."
	Terus Adrina terbangun. Kata-kata itu pernah menerjah ruang fikirannya. Pernah dipancarkan ketika dia tak menyedarinya. Dipancarkan oleh....
	"Ti'Rakka," tutur Adrina sendirian. Bergema suaranya dalam kegelapan. Dengan pantas Adrina bangkit, meluru keluar dari biliknya. Jika memorinya betul, bilik Ti'Rakka terletak di tingkat bawah, berhampiran dengan lobi. Adrina tidak menggunakan lif, sebaliknya meluru laju menggunakan tangga. 
	Dengan tercungap-cungap dia menuruni tangga, sambil kepalanya pantas membentuk hipotesisnya sendiri. Ya, barangkali apa yang terjadi adalah satu bentok sabotaj. Sabotaj dari musuh umat manusia. Semua orang tahu, yang persahabatan antara manusia dan Regavore hanyalah sementara. Sesuatu yang dipegang oleh sehelai kertas. Tiada makna diluar dari media.
	Hakikatnya masih lagi ada dunia manusia yang dikuasai Regavore. Masih lagi ada kapal manusia yang diserang Regavore. Jadi tak adalah pelik bila difikirkan ada teknologi manusia yang disabotaj oleh Regavore. Ya, mungkin itulah yang berlaku.
	Adrina berang. Terutama pada dirinya sendiri. Muslihat Regavore sepatutnya jelas di depan matanya. Dia, seorang yang menyimpan amarah pada makhluk yang pernah meratah adiknya sendiri. Tapi entah kenapa dia begitu bodoh boleh tertipu dengan muslihat Ti'Rakka.
	Adrina terlalu marah sehingga hampir sahaja ingin menendang pintu bilik Ti'Rakka. Ingin dia menghentak pintu itu dengan kuat melepaskan amarah yang tersimpan bertahun-tahun dalam dirinya. Tapi Adrina mengambil langkah yang lebih lembut, sambil menarik nafas yang panjang, dia menekan butang loceng yang ada di depan pintu. Bergema bunyi lecong itu dari dalam bilik. Bagus. Adrina mengharapkan yang bunyi itu kuat, sampai menganggu tidur nyenyak Ti'Rakka.
	Adrina tak perlu menunggu lama, tak sampai seminit pintu bilik itu terbuka, dengan Ti'Rakka sudahpun berdiri di depannya. Agak pelik melihat makhluk itu memakai baju jubah tuala yang disediakan hotel, membalut kulit besisiknya. Adrina ingin bersuara dahulu, bertanyakan khabar Ti'Rakka. Sebelum menyerangnya dengan soalan.
	Tapi mata Adrina terpaku pada dahi Ti'Rakka. Mata ketiga makhluk itu sudahpun terbuka. 
	"No, no, jangan masuk dalam kepala aku!" jerit Adrina, tapi segalanya sudahpun terlambat. Pandangan mata Adrina terus bertukar gelap, dan dia kecundang di depan Ti'Rakka.





Bab 21: Dalam Lindungan Kegelapan
	Pelik. Zaini sudahpun membuka mata. Dah hampir 5 minit dia membuka mata. Tapi di sekelilingnya masih lagi gelap. Dia masih lagi tak nampak apa-apa. Zaini cuba untuk menggerakkan bola matanya. Dia dapat merasakan otot matanya bergerak, tapi pandangan matanya tetap sama. 
	Tanpa menghiraukan rasa cemas yang mula merangkak, Zaini cuba pula untuk memasang telinga. Dalam keadaan yang senyap itu dia boleh menangkap bunyi dengungan. Bunyinya seperti dengungan mesin, barangkali komputer, ataupun enjin. Mengingatkan padanya yang dia kini berada di dalam sebuah kapal angkasa.
	Zaini cuba pula untuk menggerakkan tubuh badannya. Badannya terasa sakit. Sengal-sengal di seluruhnya. Tapi ia dapat bergerak. Mujurlah ia dapat bergerak. Dengan perlahan Zaini cuba bangkit. Tangannya cuba untuk mencapai sesuatu, tapi dalam keadaan yang sangat gelap, tangannya hanya boleh meraba sahaja. Hampir-hampir sahaja Zaini terjatuh bila tangannya terlepas. Mujurlah, bahunya terlanggar dinding besi yang muncul entah dari mana. Memberi sokongan sementara pada tubuhnya. Barulah Zaini perasan, yang lantai yang dipijaknya itu senget sebelah.
	"Apa yang dah jadi?" tutur Zaini berseorangan dalam kegelapan. Suaranya bagaikan dipantul dalam ruang yang gelap itu, menerjah kembali telinganya. Membuatkannya hampir terlompat ketakutan mendengar suaranya sendiri.
	Bersamanya ia membawa memori apa yang berlaku. Sekurang-kurangnya memori terakhir yang sempat dirakam kotak mindanya. Zaini tahu yang dia terperangkap di dalam bilik enjin hitam. Tangannya memegang pistol plasma dan sudahpun menekan picu. Selepas itu, bunyi letupan yang cukup kuat kedengaran, diringi pancaran cahaya putih yang cukup terang, membutakan terus pandangan matanya.
	"Lepas tu?" soal Zaini lagi, sendirian. Dan seperti ada yang ingin menjawab, telinga Zaini tertangkap sesuatu. Bunyi seperti yang ada bergerak. Seperti ada yang sedang menghampirinya dalam kegelapan itu. Kecut perut Zaini dibuatnya. Matanya kini dikalihkan ke kiri dan kanan, cuba untuk menangkap apa yang cuba menghampirinya. Tapi dalam kegelapan yang maha dahsyat, apa yang dilihatnya hanyalah kekosongan.
	Dalam Zaini sedang menggigil ketakutan, sekujur tangan mencapai lehernya. Terus mencekak lehernya dengan kuat. Zaini cuba untuk meronta, cuba untuk melepaskan diri, tapi sesuatu yang sejuk telahpun menyentuh dahinya terlebih dahulu. Terus kaku seluruh tubuhnya.
	"Kalau kau meronta, kau mati," tutur satu suara dalam kegelapan. Zaini meneguk air liurnya. Tahu yang sejuk di kepalanya itu adalah laras pistol yang sudahpun digenggam picunya. Menunggu masa untuk dilepaskan ke kepalanya. Pun begitu, Zaini rasa dia dapat melepaskan diri. Kerana yang mencekaknya hanyalah Azman, Azman yang diikatnya tadi. Mudah baginya untuk meleraikan cekak Azman di lehernya dan mematahkan terus tangannya. Tapi Zaini juga rasa lebih elok dia mengikut sahaja Azman. Azman barangkali boleh membawanya keluar dari ruang yang cukup gelap ini.
	Zaini diheret, melepasi lantai kapal yang menyenget itu, kakinya terkapai-kapai cuba menaiki tangga, yang kini membawa mereka ke ruang atas. Mata Zaini kini dapat menangkat sedikit riak cahaya. Yang samar-samar kelihatan. Seperti cahaya yang datang jauh dari penghujung dunia. Sambil melangkah mengikut Azman, Zaini cuba untuk membesarkan biji matanya, mengumpul sebanyak mana cahaya yang boleh. Pelik, fikir hatinya. Sepatutnya dalam ruang yang gelap sebegini, sebarang cahaya yang ada sepatutnya sudah cukup untuk menerangi. Tapi cahaya ini bagaikan tenggelam di tengah, seperti ditelan sesuatu.
	"Aku dah jumpa dia," tutur Azman dalam kegelapan. Zaini hampir sahaja ingin melompat. Takut bila Azman bersuara seorang-seorang dalam gelap. Matanya masih belum dapat menangkap Hani yang kini sedang sedang duduk di depan sebuah lampu limpah.
	"Hm, duduklah," balas Hani. Azman menolak Zaini ke bawah, yang kini terjelepok jatuh, sehingga pipinya terhentam lantai besi. Zaini cepat-cepat menoleh, cuba untuk bangun dan melawan. Tapi bila menyedari yang Azman masih lagi memegang pistol di tangannya, Zaini hanya mendiamkan diri, dan duduk bersila di depan lampu limpah, menghadap Hani.
	"Kat mana ni?" soal Zaini kembali.
	"Kau boleh tanya soalan tu?!" tutur Azman, yang terus menghentak pistol itu di belakang kepala Zaini. Zaini mengerang kesakitan, tapi dia hanya mampu membalas dengan jelingan tajam.
	"Aku tak tahu. Coordinate cannot determine where we are," balas Hani, tenang.
	"Apa maksud kau?" soal Zaini kembali.
	"Tak ada maksud tersirat. Apa yang aku cakap tu lah yang aku maksudkan. Alat navigasi kapal ni tak dapat menentukan kat mana kita berada. Dan alat navigasi tu ada maklumat star map sejauh 1 billion tahun cahaya dari bumi," jelas Hani kembali.
	"Aku masih tak faham," balas Zaini lagi.
	"Maksudnya kita dah sesat, terperangkap. Bodoh!"
	"Azman! Dah! Cukuplah tu. Ini bukan masa untuk mencari salah. We need to find our way out of this," tegur Hani. Azman terdiam. Walaupun dalam keadaan yang gelap itu amarah di wajahnya jelas kelihatan. Ia menyala bak api yang terbakar di waktu malam. Tapi Azman mengangguk juga. Faham apa yang dituturkan Hani itu. Dia akhirnya mendiamkan diri, dan memberi laluan pada Hani untuk menyambung bicaranya.
	"Walaupun Azman tadi cakap dalam keadaan marah, apa yang dia cakap tu betul. Kita terperangkap. It happens bila kau tembak pintu tu dengan pistol plasma. Medan elektromagnet yang terhasil dari tembakan kau tu mewujudkan letupan dari partikel hitam, dan menyebabkan kita tercampak ke ruang ni," jelas Hani lagi. Sekurang-kurangnya itu penjelasan yang mampu difikirkannya. 
	Zaini memandang Azman, seperti meminta izin untuk bercakap. Azman hanya berpaling. Belakang telinganya masih kelihatan merah, menandakan api amarah yang masih lagi terang menyala.
	"Apa yang kita tahu?" soal Zaini. Dia tahu, soalan yang ditanyakan itu tak sempurna. Tak cukup sifatnya. Kerana ia terlalu rambang. Hanya itu yang mampu keluar dari kotak suaranya. Tapi nampaknya itu sudahpun cukup untuk Hani menyambung bicaranya.
	"Apa yang aku tahu, sistem kapal ni masih lagi berfungsi. Sistem sokongan hidup macam oksigen, dan graviti masih lagi ada. The same can be said to our power and our generator," balas Hani.
	"Power?" tutur Zaini sambil menggaru kepala. "Power ada? Habis tu kenapa gelap?" soal Zaini lagi.
	"Itu lagi satu benda yang kau perlu tahu pasal tempat ni. Tempat kita terkandas. Ia menyerap cahaya," jelas Hani lagi.
	"Menyerap cahaya?" 
	Hani mengangguk, sambil mengangkat lampu limpah di depannya. Di ekor mata Zaini,dia dapat melihat seolah-olah pancaran cahaya yang terhasil itu seperti menghilang dalam kegelapan.
	"Ni lampu limpah yang paling kuat sekali dalam kapal ni. 1 juta lumen pancaran cahaya dia. Kalau letak kat stadium ni, satu ni je dah cukup untuk terangkan seluruh padang. Tapi kau tengoklah ni, macam cahaya lilin dibuatnya," tutur Azman pula, menyampuk.
	Hani mengangguk lagi, mengiyakan kata Azman.
	"Jadi, kau nak kata, yang semua lampu dalam kapal ni sedang menyala, tapi sebab ruang ni menyerap cahaya jadi, tu sebab...."
	"Ya, tu sebab tempat ni nampak gelap macam ni," balas Hani, menyambung kata-kata Zaini.
	"Satisfied?" soal Hani kepada Zaini kembali.
	Zaini menggelengkan kepala. "Aku ada banyak benda nak tanya lagi," balas Zaini.
	"Let's put those questions aside. Aku ada benda penting nak tanya kau dulu."
	"Apa dia?" soal Zaini kembali.
	"We know that you were asked to steal the black drive. Kami tak nak tahu pun siapa yang upah kau, dan kenapa. Sebab sekarang ada benda yang lebih penting yang kami perlu fikirkan. Kami perlu fikirkan macam mana nak keluar dari tempat tu. Tapi kami tak boleh buat macam tu kalau kau sentiasa je nak cari jalan nak dapatkan enjin tu. Can we count on you to put your objectives aside and help us?" soal Hani.
	Zaini membalas, pantas. "Aku tak ada masalah. Survival kita sekarang paling penting. The engine can wait."
	"Enjin tu patut tak ada lansung dalam fikiran kau. Itu mungkin satu-satunya jalan untuk kita keluar dari tempat ni," balas Azman kembali, berang.
	"That is good enough for me. Sekarang, kita cuma perlu cari jalan untuk keluar. Before that thing gets us,' tutur Hani pula.
	"That thing?" soal Zaini kembali.
	"Tunjuklah pada dia," tutur Azman.
	Hani sekadar mengangguk, dah menghulurkan lampu limpah itu pada Zaini.
	"Ambil lampu ni dan bawak ke hujung. Kau jalan je terus sampai ke tingkap," tutur Hani, memberi arahan.
	Zaini pada mulanya ragu-ragu untuk mengambil lampu itu. Apatah lagi untuk bangun dan bergerak dalam ruangan yang gelap ini. Tapi wajah tegas Hani dan juga amarah yang menyala pada raut wajah Azman membuatkannya bangkit. Dengan perlahan Zaini bangkit, dan berjalan menuju ke tingkap kabin Kenari.
	Dari kejauhan yang dapat dilihat matanya hanyalah gelap. Gelap seluas mata memandang. Dahinya hampir-hampir sahaja terhantuk pada dinding, tidak menyedari yang dia kini sudahpun tiba di penghujung. Dia hanya perlu menghulurkan bola matanya pada kegelapan di luar kabin. 
	Pada mulanya mata Zaini tak nampak apa-apa. Pandangan matanya tetap sama. Hitam. Tapi, tiba-tiba sahaja ada satu pancaran cahaya yang kuat, seperti kilat, bersinar membelah kegelapan. Dan ketika itulah seluruh kelopak matanya bagaikan ditarik, mendedahkan matanya yang terbeliak. Mulutnya ternganga, menanti jeritan yang hampir sahaja ingin keluar dari mulutnya. Seluruh bulu roma di tubunya berdiri tegak, sehingga ke rambutnya. Dan kini tubuh Zaini menggeletar, sehingga hampir terlepas lampu limpah itu dari tangannya.
	Zaini tak boleh mengklasifikasikan apa yang dilihat matanya. Zaini tak boleh meletakkan nama pada apa yang terakam di matanya. Tapi Zaini tahu yang ianya sangat besar. Terlalu besar. Dan sebahagian darinya sudahpun menangkap ekor Kenari.
	



Bab 22: Bagai Tikus dalam Perangkap
	Kewarasan manusia ada hadnya. Bila dibentangkan ayat itu begitu sahaja ia sering mengundang persoalan pada siapa yang membacanya. Bagaimana hendak mengetahui tentang batas kewarasan kalau dan mengukurnya kita tak tahu. Tapi jauh di sudut hati kita tahu yang ayat itu menggambarkan had keupayaan otak manusia. Macam mana pun kita membedah otak manusia, membicarakan tentang keupayaan pemikiran manusia, kita tahu yang otak kita ada batasnya. Lebih-lebih lagi bila menyedari yang kita hanyalah makhluk yang sangat kerdil di alam semesta.
	Dan itulah yang melanda Zaini pada ketika ini. Perasaan kerdil. Bila melihat sesuatu yang sebesar itu di depan matanya, sampai dia terpaksa mendongak kepala, Zaini dengan pantas mengalihkan mata. Tapi ia sudahpun terlambat. Imej itu dahpun terakam dalam kotak mindanya. Ia bakal menghantui tidur malam Zaini buat selamanya. Selagi Zaini masih lagi bernafas. Itupun, jika dia dapat melepaskan diri dari tempat ni.
	"A...a...apa..." Zaini cuba mencari perkataan yang ingin dituturkan. Tapi kata-katanya seperti disedut ke ruang kegelapan. Disedut sesuatu yang besar di luar Kenari.
	"I don't like think about it. Lebih banyak aku fikirkan pasal tu, lagi berat terasa kepala aku. I would like to keep my sanity," tutur Hani, tanpa menunggu Zaini menghabiskan ayatnya.
	"Betul," balas Azman sepatah.
	Zaini ingin mengatakan yang barangkali mereka tak sempat pun untuk menjaga kewarasan. Yang di luar itu pasti akan menelan mereka hidup-hidup terlebih dahulu sebelum mereka hilang kewarasan. Tapi Zaini tak mampu membalas. Kata-kata bagaikan hilang terus dari kotak suaranya. Yang Zaini mampu hanyalah berpatah kembali menghampiri Azman dan Hani. Duduk, sambil meletakkan lampu limpah itu kembali di hadapan mereka. Bayangnya menggeletar bersama riak tubuhnya.
	Buat seketika mereka bertiga hanya mendiamkan diri. Seperti hanyut dalam fikiran masing-masing. Awan mendung bagaikan menyelebungi mereka bertiga, mewujudkan wajah yang sugul seperti manusia yang sudahpun hilang harapan. Ketika itu Zaini membayangkan mereka bertiga seperti tikus yang sudahpun terperangkap. Hanya menanti ajal yang sudahpun pasti akan menemui mereka. Yang misteri pada mereka ketika itu, hanyalah masa.
	"Tak akan kita nak tunggu je macam ni," tutur Zaini tiba-tiba. Ada wajah yang kini terpampang di kotak fikirannya. Memberikannya sedikit semangat untuk mencari jalan keluar.
	"Kau baru je sampai. Aku dah ada kat sini dari minggu lepas lagi. Hani? Dia dah sebulan dah kat sini. Kalau mengikut pada perkiraan masa dia lah," tutur Azman pula.
	"Macama mana...." 
	"Kita barangkali ada di dimensi berbeza. A higher dimension. In here, time means shit. Sebab tu kita muncul di waktu yang berbeza," jelas Hani pula.
	Zaini mula menggaru kepala. Betullah otak manusia ada batasnya. "Aku tak faham," komen Zaini.
	"That's not important. Yang pentingnya aku dah check. Aku dah check semua sistem kapal ni. Life support semua ok. Tapi...." Hani terhenti. Dia memandang Azman. Barangkali cuba memastikan yang api amarah pada kawannya itu sudahpun surut. Takut kata-katanya akan menyalakan kembali api itu.
	"Tapi apa?" soal Zaini terlebih dahulu, meminta Hani menghabiskan ayatnya.
	Hani mengeluh. "Let's just say that your plasma gun is doing an efficient job. Bukan sahaja musnahkan enjin hitam, tapi ia juga musnahkan sistem propulsion. And without spare part, kita terkandas kat sini."
	"Faham tak?! Kita dah terkandas," tutur Azman pula, menambah. Kelihatan api amarah itu menyala sekali lagi, tapi hanya sekejap sahaja. Ia surut sebaik sahaja awan mendung itu kembali menyelubungi Azman.
	"Ok. Aku minta maaf. Aku hanya buat seperti yang diarahkan," balas Zaini, sambil mengangkat dua belah tangannya. Membuat isyarat memohon maaf.
	"Siapa? Siapa yang arahkan kau?" soal Azman. Tapi belum sempat Zaini menjawab, gegaran yang cukup kuat melanda mereka. Menambahkan lagi gerun yang sudahpun bersarang di hati masing-masing.
	Zaini menoleh dengan wajah yang cemas. Gegaran itu menandakan yang diluar sana sudahpun mengatur gerak. Dengan sulurnya yang besar yang bila-bila masa sahaja boleh menelan Kenari dan segala isi di dalamnya.
	"Kita mesti keluar dari sini," tutur Zaini. Dia tak mahu menanti saat-saat terakhir di telan makhluk sebesar gunung. Tak, sebesar bulan. Tak, kemungkinan sekali lebih besar dari itu.
	Kali ini, wajah Hani pula menyala terang dengan amarah. Barangkali sudah muak dengan desakan Zaini. Betullah, kewarasan manusia ada batasannya.
	"To where Mr Zaini? Where? As you can see we're in the middle of nowhere. Kita tak boleh lari ke mana-mana. Inilah penghujungnya," tutur Hani. Merah padam mukanya.
	"Habis tak akan kita nak tunggu je macam ni? Nak tunggu je kita mati ditelan...." Zaini terdiam. Seperti mana tadi kata-kata itu tenggelam terus dalam kotak suaranya. Tak berani untuk memunculkan diri.
	"It's as good plan as any. We can't do anything. Terima je takdir kita. Makhluk kerdil di alam semesta," tutur Hani kembali. Api amarah yang ada tadi sudahpun padam. Membawa bersamanya awan mendung yang memusnahkan segala harapan yang pernah ada pada gadis itu. Hani sudahpun menerima takdirnya.
	"Unless..." Kali ni Azman pula yang bersuara. Zaini menoleh, memandang wajah Azman. Wajah itu masih lagi dihurung awan mendung. Tapi sinar cahaya dari lampu limpah bagaikan menembusi awan itu, membuatkan cahaya harapan seperti terpantul dari wajahnya.
	"Unless apa?" soal Zaini kembali.
	Azman memandang Hani, seperti meminta kebenaran. Hani mengeluh panjang. "Cakap jelah, aku bukan kapten kau lagi," tutur Hani.
	"Ada kapal lain, kat luar sana. Kalau kita boleh cari jalan ke sana, kita mungkin boleh keluar dari tempat ni. Tapi...."
	"Tapi kita kena berhadapan dengan benda kat luar sana," tutur Zaini, menghabiskan ayat Azman.
	"That's why is not in the plan at all," tutur Hnai lagi.
	"We can try," balas Zaini.
	Azman dan Hani kedua-duanya menoleh pada Zaini, Azman dengan wajah yang berharap, dan Hani dengan wajah penuh amarah. "Are you crazy?"
	"Think about it. Kita tungu kat sini pun kita boleh kena telan, kita keluar ke sana pun kita kena telan. I say we go out there and take our chances," tutur Zaini kembali.
	"What we have is time. Masa yang berharga untuk kita reflect," balas Hani.
	"Aku lebih rela mati kat luar sana dari menunggu derita kat sini. It's not a good way to die. Kita ada peluang kat sana. Selamat atau tak, itu kita biarkan pada takdir. Yang penting kita kena ambil dulu peluang tu," tutur Zaini lagi.
	Azman memandang Hani, dengan wajah yang seperti mengharapkan kaptennya itu berubah fikiran. Separuh dari dirinya enggan menerima pesanan Zaini. Separuh yang masih lagi menyala dengan amarah. Tapi separuh lagi dari dirinya marak dengan sifat kemandirian. Ingin melepaskan diri dari takdir yang makin mencengkam.
	"Ok. Kita ikut plan kau. Tapi macam mana? Macam mana kita nak merentas ke sana?" soal Hani kembali.
***
	Zaini tahu, dia sepatutnya menarik nafas dengan sekata. Menjimatkan bekalan oksigen yang terhad dalam sutnya. Tapi dia tak mampu mengawal dirinya. Mengawal pernafasan tubuhnya yang dari tadi menggeletar. Ditambah pula dengan debar jantung yang berdegup kencang.
	Di belakangnya Azman dan Hani kini mengikutnya. Turut sama memakai sut angkasa mereka. Lengkap dengan mesin penujah yang kini disambungkan dengan kawalan sut mereka. Mereka kini sedang berdiri di ruang kokpit Kenari. Bersesak sambil memerhatikan kapal yang terletak tak berapa jauh dair mereka. Sasaran yang perlu mereka tuju.
	Zaini memerhatikan sasaran mereka, sambil menekan butang pada alat penujah. Memasukkan koordinasi yang perlu mereka tuju. Jika kiraannya tepat, mereka akan tiba di kapal itu dalam masa 10 minit sahaja. Itupun, jika tiada apa-apa yang menganggu.
	Setelah pasti dengan koordinat yang dimasukkan, Zaini mula menghampiri pintu kecemasan, bersedia untuk membukanya. Tiba-tiba sahaja tangannya dipegang sesuatu, membuatkan Zaini hampir sahaja menjerit. Mujurlah, tangan yang memegang bahunya itu bersuara.
	"Kau pasti?" soal Hani kepada Zaini. Zaini pada mulanya tak tahu bagaimana ingin menjawab soalan Hani itu. Seluruh tubuhnya kini menggeletar. Tak sampai 5 minit dia memakai sut, bekalan oksigennya sudahpun turun ke paras 80%, dan kini peluh sudahpun membasahi dahinya. 
	Tapi akhirnya Zaini menarik nafas dalam-dalam, dan menawarkan gerak kepalanya tanda dia sudah bersedia. Zaini menganggukkan kepala, dan membuka pintu kecemasan, membawa mereka merentasi sempadan kewarasan manusia.

	












Bab 23: Buruan Detektif
	Awan yang berat dan hitam kini perlahan-lahan sedang berkumpul dan bergerak dari tengah lautan. Membawa bersamanya petir, angin kencang dan juga ribut yang akan membadai Gelintar yang sudahpun separuh tenggelam. Seolah-olah bumi sendiri tidak mahu menerima kewujudan bandar seperti itu di atasnya. Bandar yang telahpun ditanda dengan laknat. 
	Seiring dengan awan yang sedang berkumpul itu, kelihatan sebuah kereta kecil sedang terbang merentas langit. Menuju ke destinasi yang sama. Kelajuan kereta itu seperti ia sedang mengejar masa, cuba meninggalkan awan gelap yang kini sudahpun menutup separuh dari cahaya matahari. 
	Pemandunya memandu dengan wajah yang cemas. Dahinya yang walaupun dari tadi dibedil angin penghawa dingin, masih mampu menerbitkan peluh. Diiringi dengan mulutnya yang tercungap-cungap, seperti sedang berlari. Walaupun ketika itu kakinya tetap menekan pedal, dan tangannya tetap memegang stereng. Tapi gayanya tak ubah seperti pelari maraton.
	"Ribut," komen pendek Maria yang sedang duduk di sebelahnya. Pemandu yang bernama Ivan itu menoleh memandang Maria yang kelihatan tenang, disebalik bibit-bibit kerisauan yang datang dari ribut yang semakin dekat. Pun begitu, kerisauan yang terpampang di wajah Maria itu sangat kecil jika hendak dibandingkan dengan Ivan.
	"Kau ok ke?" soal Maria kembali, bila menyedari yang darah sudahpun tiada lagi di muka Ivan. Ivan mengangguk, sambil menutup mulutnya dan menelan air liur. Setelah beberapa ketika dia akhirnya membalas, "Aku tak suka tempat ni."
	"Kenapa?" soal Maria lagi.
	Ivan tak pula menjawab. Matanya kini kaku memandang ke depan. Melihat Gelintar yang kini sudahpun muncul di depan mereka. Bentuknya yang tiba-tiba sahaja muncul di tengah lautan, kelihatan seperti parut di atas makhluk berkulit biru.
	"Ivan! Kenapa?" soal Maria lagi bila soalannya masih belum berjawab.
	Ivan menggelengkan kepala. "Aku...aku takut..."
	"Kalau kau takut marilah kita patah balik. Aku rasa cukup dah report yang aku baca tadi," ajak Maria kembali. Dia turut risau melihat wajah Ivan. Sepanjang dia mengenali lelaki itu, wajah Ivan ketika itu hanya pernah dilihatnya di atas pelamin.
	Ivan masih lagi tak menjawab. Mukanya masih lagi pucat. Matanya kini sudahpun terbuka besar. Hampir terbeliak.
	"Eh dahlah tu Ivan. Kita baliklah. Muka kau dah macam masa kau kahwin dengan Erin dah aku tengok," balas Maria kembali, cuba untuk melawak. Tapi wajah Ivan semakin pucat. Lansung tak kelihatan bibit senyuman di wajahnya. Maria tersilap. Tak pernah dia melihat darah hilang terus dari muka Ivan sebegini. Seolah-olah darah itu tak berani lansung naik ke wajahnya.
	"Ivan! Kau ok ke?" soal Maria lagi. Kali ini cemas nada suaranya. Tangannya sudahpun menarik tangan Ivan, yang kaku memegang stereng. 
	Akhirnya Ivan mengangguk. Menerbitkan sedikit merah pada suram di pipi Ivan. Mengembalikn sedikit seri di wajah lelaki itu.
	"Aku ok. Cuma...Cuma teringat..." balas Ivan.
	"Teringat apa?" soal Maria.
	Ivan tak menjawab soalan Maria. Hanya meneruskan bicaranya. "Kau kena tengok dengan mata kepala kau sendiri Maria. Apa yang terjadi pada Gelintar. Baru kau faham kenapa kita perlu ke bulan, dan kejar perempuan ni sampai dapat."
	Ivan kini menurunkan keretanya. Menghampiri tanah Gelintar yang sudahpun terbentang di depannya. Bandar yang baru sahaja ditinggalkan setahun, tapi usang seperti sudah ditinggalkan berzaman.
	Mereka ke sini mengikut jejak pembunuh di AnCasa. Simbol yang Ivan temui membawanya menjejak Gereja Gofod. Kumpulan yang baru sahaja dimansuhkan dan diisytihar berbahaya oleh Persatuan Kerajaan Sedunia setahun yang lepas. Kesemua ahlinya sudahpun ditangkap dan dipenjarakan. Ada yang sudahpun dihukum gantung kerana pembunuhan yang mereka lakukan.
	Tapi kini, penyiasatan mereka mendedahkan ada seorang dari ahli Gofod yang masih lagi belum ditangkap. Masih lagi bebas dan baru sahaja membunuh ibunya sendiri. Sudah tentulah Ivan tidak boleh melepaskan ahli Gofod itu begitu sahaja.
	Tapi bila sahaja dia menyampaikan hasratnya itu kepada Ketua Penyiasat, permintaannya ditolak mentah-mentah.
	"Rina Movsert kali terakhir dilihat di Limbungan Angkasa New Zealand. Menuju ke stesyen Rembulan. Dia dah keluar dari bidang kuasa kita."	
	Ivan cuba membantah. Cuba untuk meyakinkan ketuanya tentang bahaya ahli Gofod. Mengingatkan ketuanya tentang apa yang berlaku di Gelintar.
	"Aku faham apa yang kau cakap Ivan. Kau nampak dengan mata kepala kau sendiri apa yang berlaku di Gelintar. Tapi kau yakin ke Rina tu masih lagi ahli Gofod? Gereja Gofod dah pun tak ada. Dan satu-satunya bukti yang kau ada pasal kes ni ada kaitan dengan Gofod, adalah simbol yang ada kat bilik dia. Kau tak ada bukti fizikal yang kukuh," balas ketuanya.
	"Tapi dia merupakan bekas ahli Gofod!" balas Ivan kembali.
	"Ya. Tapi mak dia sendiri yang bagi testimoni kata dia pernah datang perjumpaan Gofod sekali je. Sebab tu mahkamah bebaskan dia," hujah si ketua.
	"Come on bos. Bos pun tahu kan keputusan mahkahah tak ada erti lebih-lebih lagi kalau yang dituduh tu orang sekaya Movsert," balas Ivan.
	"Exactly! Sebab tu aku nak kau faham, yang orang yang kau buru ni bukan sebarangan orang. Silap langkah, kau boleh terkena tempiasnya. Biarkan anggota polis di bulan yang uruskan Rina. Mereka tahu apa yang perlu dibuat. Kita hanya perlu tunggu sahaja," nasihat si ketua.
	Ivan menggangguk pada waktu itu. Mengeluarkan isyarat badan yang menandakan dia setuju. Tapi hatinya jauh dari setuju. Hatinya kini membawanya bersama dengan Maria menuju ke Gelintar. Mendarat bersebelahan dengan gereja yang baru sahaja 3 hari lepas dikunjungi Rina. Kini, hanya bumbung gereja itu sahaja yang masih jelas kelihatan.
	Maria turun dari kereta. Diikuti oleh Ivan. Kaki mereka memijak tanah lembab Gelintar. Yang kini kelihatan seperti berselut dan berpaya. Ivan pula menggeletar seluruh badan sebaik sahaja kakinya mencecah Gelintar. Matanya terus terpaku pada tanda salib yang kini terbit dari dasar laut, seperti satu mercu tanda yang menyambut ketibaan mereka.
	"Kat sinilah ia bermula," tutur Ivan perlahan. Lebih kepada dirinya sendiri berbanding kepada Maria. Maria yang berada di belakang Ivan hanya menoleh ke kiri dan kanan. Cuba untuk memahami apa yang sebenarnya berlaku di Gelintar. Laporan rasmi mengatakan yang ia dibadai tsunami. Tapi adalah tsunami mampu membuat lekuk di tanah dan bangunan sehingga membentuk lubang yang besar? Maria sendiri tak ada jawapan kepada soalan yang diutarakan otaknya itu.
	"Apa yang jadi kat sini Ivan?" soal Maria kembali.
	Ivan tak menjawab, sebaliknya bertanya kembali pada Maria. "Kau pernah datang sini tak Maria?" 
	Maria mengangguk. "Pernahlah sekali dulu. Masa aku kecil-kecil. Masa tu bandar ni masih lagi tempat perlancongan."
	Ivan mengangguk kembali. "Dulu Gelintar ni bandar pelancongan. Tempatnya cantik, pantainya bersih. Ada banyak kedai-kedai makan yang sedap. Tapi dengan tersebarnya virus Grenza-5 beberapa tahun dulu, bandar ini terus mati. Semua yang terpaksa bergantung harap pada duit pelancong tak mampu bertahan. Maka bandar ini terbiar, mati perlahan-lahan, seperti sudah diracun dari dalam."
	"Yep. Macam yang jadi kat N9 dulu. Tapi sekarang dah ok. Dah jadi bandar perindustrian," komen Maria.
	"N9 ada penyelamatnya. Disebabkan oleh ahli politik dan kedudukan yang strategik, N9 boleh kembali bangkit. Tapi tak bagi Gelintar. Gelintar tak jumpa penyelamat mereka. Tu sebab mereka berbalik pada agama. Back to faith. Cuma..."
	"Mereka jumpa agama yang salah," tutur Maria, menyambung ayat Ivan. Ivan mengangguk, bersetuju. Kini kedua-dua mereka sedang memandang pada salib, satu-satunya bahagian gereja yang jelas kelihatan.
	"Kalau mengikut kata orang kat sini, mereka jumpa kitab lama kat dasar laut Gelintar. Nelayan yang bawa balik. Mulanya tak ada apa-apa yang berlaku. Buku tu bukan mereka boleh baca pun. Isinya ditulis dalam bahasa yang susah nak difahami manusia. Tapi lama kelamaan mereka perasan yang tangkapan ikan mereka semakin banyak. Bukan sahaja makin banyak, tapi makin besar. Ikan-ikan yang lama mereka tak dapat pun masa tu muncul balik. Termasuklah ikan dari laut dalam. Dan dari situlah wujudnya kepercayaan."
	"Kepercayaan apa?" soal Maria kembali. Walaupun di sudut hatinya dia tahu jawapan sudahpun terbentang dalam ruang fikirannya.
	"Kepercayaan yang semua yang sedang mereka tengok tu adalah satu bentuk keajaiban yang kononnya datang dari Tuhan. Bermula dari situlah wujudnya Gereja Gofod," tutur Ivan lagi.
	Kini dia melangkah menghampiri air laut yang sudahpun memakan hampir 2/3 dari Gelintar. Ivan yakin yang ribut yang bakal melanda akan menenggelamkan terus pulau ni di tengah lautan dan dari lipatan memori manusia. 
	"Hampir 4,000 orang mati malam tu Maria. Mati ketika Gofod membngkitkan sesuatu dari tengah lautan. Aku tak tahu apa. Aku tak mahu tahu apa yang dibangkitkan. Aku tak mahu memikirkannya. Aku cuma tak mahu benda yang sama berlaku lagi. Sebab tu lah, kita perlu ke bulan."











Bab 24: Zalur
	Mimpi terasa lama buat Adrina. Selalunya bila dia bermimpi, mimpinya akan tamat secepat mungkin. Seperti otaknya tak membenarkan mimpi untuk lama bermain dalam kotak fikirannya. Tapi kali ini Adrina merasakan mimpinya seperti berlegar dalam kotak fikirannya. Seolah-olah ia ada di situ, dimainkan oleh seseorang.
	Mujurlah, mimpi yang bertandang itu indah belaka. Memori manisnya ketika membesar di Temenggung 7. Memori ibu dan ayahnya. Dan terutama sekali adik kecilnya, Ihsan. Kesemua mereka berdiri memandangnya, tersenyum. Masing-masing dalam keadaan yang sama sepertimana yang diingati Adrina satu ketika dahulu. Hidup dan tersenyum dalam kegembiraan.
	Walaupun sedih ada, tapi rasa gembira menguasai diri. Gembira menikmati kembali saat-saat indah bersama mereka. Adrina melewati saat makan malam setiap malam bersama ayah dan ibu. Ayah yang sering pulang lambat, akan sentiasa tiba paling lewat di meja makan. Walaupun dia sibuk dengan kerja, dia pasti akan mencari masa untuk makan bersama kami.
	Ibu yang akan sentiasa menyediakan makanan yang sedap, bergilir mengikut kegemaran masing-masing. Kadangkala ibu menyediakan burger panggang, makanan kegemaran Ihsan. Spageti dengan sos virgin mary, makanan kegemaran ayah. Dan ibu, sentiasa akan memasak ikan kukus kegemarannya. Adrina? Dia tiada makanan kegemaran. Kerana dia suka apa sahaja yang dimasak ibunya. 
	Adrina tahu, yang makan malam yang dia sedang nikmati itu, yang silih berganti itu setiap malam, hanyalah mimpi. Mimpi yang berulang-ulang dimainkan dalam fikirannya. Mereka akan makan dan berbual panjang, sambil bergelak ketawa melihat telatah Ihsan yang memilih dalam makanan. Ketika itulah, ketika Adrina merasa sangat gembira, riang tak terkata. Sehingga terbit air mata. Dia ditarik semula ke ruang realiti.
	Adrina terbangun di atas katil, dalam sebuah bilik yang terang. Dengan pantas dia menoleh ke kiri, merasakan seperti ada seseorang di sebelahnya. Tapi matanya tak nampak apa-apa. Hanya bilik putih yang kosong, yang menempatkan katilnya sahaja.
	"Sabar cik Adrina. Saya masih tutup pandangan mata cik Adrina," tutur satu suara dalam kotak fikirannya. 
	Tanpa berfikir panjang Adrina terus menjerit. Menyedari siapa yang menceroboh ruang fikirannya. Barangkali orang yang sama yang menanam mimpi yang berulang-ulang dalam tidurnya tadi.
	"TI"RAKKA!!!! MANA KAU?!!!"
	"Sabar cik Adrina. Sabar. Saya terpaksa buat macam ni. Cik terlalu marah. Cik kena sabar dulu, dan dengar penjelasan saya."
	Adrina tak mahu mendengar kata-kata itu yang menerjah kotak fikirannya. Matanya kini melilau mencari Regavore itu. Yang berani menceroboh ruang fikirannya. Sambil menyilangkan kakinya ke bawah katil, Adrina cuba untuk bangun. Tangannya mula menggapai ruang kosong di depan, mencari di mana makhluk asing itu yang masih lagi menyembunyikan diri.
	"TUNJUKKAN DIRI KAU!!!" 
	"Sabar cik Adrina. Saya akan tunjukkan diri saya. Tapi saya mintak cik Adrina duduk dulu. Tenangkan hati dulu. Jika cik Adrina tenang dan tak marah-marah, saya akan tunjukkan diri saya."
	Adrina terdiam. Kata-kata Regavore yang menerjah ruang fikirannya itu kedengaran lembut, tapi sukar untuk dipercayai. Masakan dia boleh mempercayai makhluk yang tak boleh dilihat. Yang sanggup menceroboh ruang fikiran sebagai medium untuk berkomunikasi. Tapi dia tak punya pilihan lain. Dari tadi dia meraba-raba, tapi tangannya masih tak dapat menangkap kedudukan Ti'Rakka. Lebih baik dia turutkan sahaja. Dari terus menjerit menghabiskan tenaga.
	Selepas sahaja Adrina duduk, dan melepaskan lelah, Ti'Rakka terus mendedahkan dirinya. Adrina hampir sahaja ingin melompat dari katil, menerkam Regavore itu. Tapi langkahnya terus kaku bila dia melihat dua lagi Regavore dengan Ti'Rakka, yang lengkap dengan perisai dan juga senjata. Menyedari perubahan wajah Adrina, Ti' Rakka bersuara.
	"Jangan risau. Mereka ni hanya sebagai langkah berjaga-jaga sahaja. Sebab jarang sangat kami bawak manusia ke sini."
	Adrina melihat Regavore yang di belakang Ti'Rakka. Dengan kulit mereka yang sedikit menyala, kemerah-merahan. Seperti warna merah jambu. Barangkali menyala kerana mereka menganggap Adrina sebagai ancaman. Tangan mereka pun tak lepas dari memegang picu, walaupun dengan laras ditundukkan ke bawah. Mereka seperti bersedia untuk melepaskan tembakan bila-bila masa sahaja. Bergantung pada perlakuannya.
	Menyedari akan hakikat itu, Adrina kini lebih berhati-hati dalam memilih kata.
	"Kau bawak aku ke mana ni Ti'Rakka?" soal Adrina, lebih lembut kali ini.
	Mulut Ti'Rakka sedikit terbuka. Mendedahkan giginya yang tajam. Pun begitu warna kulitnya bertukar biru muda, memberi sedikit ketenangan pada sesiapa yang melihat. Itulah gerak senyuman yang ditawarkan Ti'Rakka.
	"Saya boleh tunjukkan sendiri pada cik Adrina," tutur Ti'Rakka, menghulurkan tangan berjari empatnya ke depan. Adrina menjeling ke arah Regavore di belakang. Warna kulit mereka kini bukanlah lagi merah jambu. Sebaliknya sudah bertukar kelabu. Adrina lantas mengangguk, lalu bangun menghampiri Ti'Rakka. Tangan Ti'Rakka tak disambut. Sebaliknya Adrina hanya berjalan melepasinya, menuju ke penghujung bilik. Ti'Rakka, yang masih lagi berkulit biru muda, mengikut Adrina dari belakang.
	Tangannya diangkat ke atas. Memberi isyarat pada kawalan kokpit, untuk membuka cermin dalam bilik Adrina. Dinding yang menjadi sempadan bilik Adrina kini berubah bentuk, membawa masuk cahaya menyilaukan mata gadis itu. Adrina mengangkat tangannya, cuba melindungi diri dari silau cahaya yang bagaikan menusuk mata. Di belakang, dia dapat mendengar suara Ti'Rakka, begitu dekat dengannya.
	"Jangan risau cik Adrina. Kaca ni dapat melindungi cik Adrina dari sinaran radiasi Glovur."
	Glovur? Terkejut Adrina mendengarkan nama itu. Hampir sahaja dia ingin menoleh ke belakang, melontarkan jeritan amarahnya pada Ti'Rakka. Tapi selain dari takutkan ancaman Regavore yang lain, dia ada masalah yang lebih teruk yang sedang dihadapainya. Pancaran cahaya yang menyuluh matanya terlalu kuat.
	"Silau sangat," tutur Adrina. Ti'Rakka yang pada masa itu sudahpun membuka mata ketiganya faham apa yang dimaksudkan Adrina. Tangannya diangkat sekali lagi, dan seperti magis, kekuatan pancaran cahaya itu berkurang, tidak lagi menyakitkan mata. Adrina menurunkan tangannya, lalu menoleh memandang Ti' Rakka. Menawarkan senyuman tanda terima kasih.
	Bila dia memandang kembali ke depan, matanya terbuka besar. Begitu juga dengan mulutnya. Adrina berjalan ke depan, menekapkan mukanya pada tingkap. Melihat dengan lebih dekat keindahan planet Regavore, Zalur. Matanya pada mulanya menangkap kehijauan yang seluas mata memandang. Berbatu-batu, berekar-ekar pokok kini terbentang luas di depannya. Bagaikan hamparan karpet berwarna hijau.
	Di atasnya pula, Adrina dapat melihat batu-batu yang terapung, seperti pulau yang tergantung. Di atasnya pokok-pokok yang menghijau itu dilengkapi dengan akar yang memanjang sehingga ke bawah, bersambung dengan hamparan hijau yang memenuhi hampir seluruh Zalur. Mata Adrina cuba mencari, tanda-tanda tamadun di planet ini. 
	"Tak akanlah semuanya pokok-pokok je?" soalnya sendirian. Setelah puas mencari barulah mata Adrina dapat menangkap sebuah menara yang berdiri tinggi, sehingga mencecah langit, jauh di ufuk. Barangkali di menara mega itulah kesemua penduduk Regavore bermastautin. 
	"Tengok ke atas." Suara Ti'Rakka bergema sekali lagi dalam ruang fikirannya. Tanpa menoleh, Adrina mendongak ke atas, menyedari bangunan yang sedang didudukinya ini juga satu menara yang meninggi sehingga ke langit.
	"Tahniah cik Adrina. Awaklah manusia pertama yang berjaya sampai ke Zalur," tutur Ti'Rakka dari belakang.
	Adrina menoleh, memandang Ti'Rakka dengan wajah gusar. Separuh lagi, dihuni dengan api amarah. Pun begitu, Adrina masih lagi berhati-hati dalam mencari kata.
	"Kenapa awak culik saya ke sini?" soal Adrina kembali.
	"Saya tahu apa yang cik Adrina nak, bila cik Adrina datang ke bilik saya semalam. Saya tahu tentang letupan tu. Tentang kawan cik Adrina, Hani dan juga Azman. Tapi percayalah, saya tak terlibat lansung dalam letupan tu," tutur Ti'Rakka, cuba mempertahankan diri.
	"Habis tu, kenapa awak culik saya?" soal Adrina kembali.
	"Sebab saya rasa saya boleh tolong cik Adrina. Tolong untuk selamakan Hani dan Azman."


Bab 25: Faris di Ambang
	Langit cerah hari ini. Di atas, cahaya dan awan artifisial yang dipaparkan skrin kubah menyinari penduduk Rembulan di bawah. Yang masing-masing sedang beristirehat di hujung minggu. Menikmati cuaca buatan yang tenang itu. Ada yang sedang beriadah di padang, berkelah di atas padang yang menghijau (juga buatan). Ada yang sedang membeli belah di salah satu dari beribu kompleks beli belah yang ada di Rembulan. Ada juga yang sedang berehat di kafe tepi tasik. Menikmati pemandangan yang indah, sambil menghirup kopi mahal yang menyegarkan.
	Itulah yang sedang dilakukan oleh Faris. Tapi di sekelilingnya semua orang sedang ceria, menikmati pemandangan tepi tasik yang mengasyikkan. Hanya Faris sahaja yang diselubungi kegusaran. Kopi yang sudahpun dihidang sejak setengah jam yang lepas, tak diminum. Sebaliknya hanya ditenung kosong. Ketika itu, di kepalanya terngiang kata-kata Raymond.
	"Maaf encik Faris, tapi kami terpaksa menutup kes ni."
	"Awak dah jumpa siapa yang responsible?" soal Faris kembali, sambil bersandar di sofa empuk. Matanya yang tadi melilau melihat kecantikan isi dalam pejabat Raymond kini beralih memandang pemiliknya.
	Raymond menggelengkan kepala. "No. Right now, pihak berkuasa Rembulan mintak saya tutup kes ni secepat mungkin. Kita tak jumpa sebarang bukti yang mengatakan accident ni man-made. It may just well be an...well an accident."
	Tercengang Faris. Sesuatu seperti sedang berkumpul dalam hatinya, bergerak dalam pembuluh darahnya. Kini dahi Faris berkerut, dan dia berusaha sedaya upaya mengetap bibirnya, menahan amarah dari meletus dan melimpah ke Raymond. Di luar pejabat, kelihatan orang ramai mundar-mandir, diiringi perbualan dan perbincangan yang biasa hadir di waktu pagi.
	Menyedari perubahan wajah Faris, Raymond cuba pula untuk menenangkannnya. "Maafkan saya en Faris. Kami dah buat apa yang kami termampu. Tapi disebabkan kami tak ada kepakaran dalam hal ni, jadi kami tak boleh nak teruskan siasatan."
	"Saya yang tolong awak contain lohong hitam mikro tu!" jerkah Faris. Tona suaranya tinggi, dan jeritannya membuatkan Raymond terhenti seketika. Terkejut dia mendengar suara amarah saintis di depannya. Pun begitu, Raymond masih mampu tersenyum. Di luar, orang masih lagi sibuk dengan urusan mereka. Perbualannya dengan Faris masih kekal dalam pejabat.
	"Ya, saya faham encik Faris. And we're very grateful for your help. Tapi macam yang saya cakap tadi, sekarang ni saya dan seluruh pihak polis tak ada kepakaran dalam menyelesaikan kes ni," jelas Raymond kembali.
	"Saya ada kepakaran tu. Saya boleh tolong," tutur Faris kembali.
	Raymond mengeluh. Tapi mulutnya masih lagi menuturkan senyuman. 
	"Kenapa? Betullah kan saya boleh tolong?" soal Faris kembali.
	"Tak boleh macam tu encik Faris. Membiarkan encik Faris membantu kami dalam penyiasatan encik Faris sendiri bukanlah sesuatu yang bijak."
	"PENYIASATAN SAYA SENDIRI!!!?"
	Faris kini bangkit. Jeritannya tadi bergema dalam ruang pejabat Raymond. Dan di luar, orang yang tadinya mundar-mandir kini sudahpun berhenti. Keadaan yang tadinya sedikit hingar telahpun bertukar senyap sunyi. Seperti masing-masing sedang memasang telinga.
	"Encik Faris, sabar. Duduk dulu," tutur Raymond, perlahan.
	"Awak tuduh saya sendiri yang letupkan kapal angkasa saya? THAT'S MY SHIP!!"
	"Saya tak kata macam tu. Saya sebagai penyiasat kena explore all the possibilities. Dan one of the possibilities adalah, benda ni kemungkinan sekali adalah satu kemalangan," jelas Raymond lagi.
	Faris terduduk. Perkataan kemalangan itu tak pernah terlintas lansung dalam ruang fikirannya. Tapi sebaik sahaja Raymond menuturkannya, perkataan itu kini seperti tertanam dalam kotak fikirannya. Seperti benih yang ingin mencambahkan kegusaran. Kegusaran tentang apa? Soalan Raymond yang seterusnya bagaikan baja yang mempercepatkan kegusaran itu berbuah.
	"Encik Faris yakin ke, yang enjin hitam encik Faris selamat?" 
	Pada mulanya Faris hanya mendiamkan diri. Dalam kepalanya terlintas imej tiang hitam seperti yang mencanak setinggi gunung. Kata-kata si pemilik obelisk terngiang di kepalanya. Membuatkan dia seperti hanyut sebentar dalam ruang yang gelap. 
	"Encik Faris?"
	Faris menggelengkan kepala. Terus keluar dari lamunan. "Tak mungkin. Kami dah buat banyak test. Ianya selamat."
	"Ya, tapi ini kali pertama encik Faris travel sejauh ni, betul tak?" soal Raymond kembali.
	"Macam mana pula dengan Hashim Miskon? Awak ingat tak, apa yang saya ceritakan pada awak pasal Hashim?" soal Faris pula, cuba mengelak.	
	Raymond mengeluh kembali. "Tuan Hashim Miskon ada alibi. Dan disahkan oleh ramai orang saksi. Dia masih ada di parti ketika letupan itu berlaku. Awak ingat kan parti tu? Parti menyambut kedatangan awak ke Rembulan?"
	Faris mendengus. "Mungkin dia upah orang ke?"
	"Encik Faris ada bukti?"
	Faris menggelengkan kepala.
	"Melainkan encik Faris ada bukti, saya tak boleh nak buat apa-apa. Lebih-lebih lagi kalau kita nak menuduh orang paling berkuasa di dunia," jelas Raymond.
	Faris tidak menjawab. Sebaliknya dia kembali hanyut dalam lamunan. Dalam lamunannya, kepalanya sedang mendongak memandang obelisk yang hilang puncaknya. Laungan pemilik berulang-ulang kedengaran dalam kotak fikirannya. 
	"KAR TSUKHO GOFOD!!"
	"KAR TSUKHO GOFOD!!"
	"KAR TSUKHO GOFOD!!"
	"ENCIK FARIS!!"
	Faris terkejut bila mendengar namanya dipanggil dengan begitu kuat. Wajah Raymond kini berada betul-betul di depannya. Gusar, dengan matanya seperti lampu sorot. Menyoroti apa yang tersorok di ruang paling gelap dalam fikiran Faris.
	"Encik Faris ok?" soal Raymond kembali, lembut.
	Faris sekadar mengangguk. Menyedari yang peluh sudahpun membasahi dahinya, dia mula mengeluarkan sapu tangan dan mengelap peluh itu.
	"Terima kasih encik Raymond. Saya rasa macam kurang sihat, saya nak balik dulu."
	"Owh, encik Faris nak saya hantarkan ke?" soal Raymond kembali, cuba untuk menawarkan bantuan. Barangkali rasa bersalah kini sudahpun muncul bila melihat wajah pucat Faris.
	Faris menggelengkan kepala. "Saya boleh balik sendiri." Lalu Faris bangun, melangkah longlai, menuju ke pintu. Di luar, mereka yang tadi berhenti memasang telinga kini sudahpun kembali kepada urusan masing-masing. Dan Faris yakin, setiap mata pasti akan menoleh memandangnya sebaik sahaja dia keluar dari pejabat Raymond. 
	Atas sebab itu dia terhenti di depan pintu. Menuturkan satu lagi soalan yang dah lama bermain di bibirnya. Tapi tak sempat diluahkan.
	"Macam mana pulak dengan partner saya, Adrina?" soal Faris, tanpa menoleh ke belakang.
	"Owh. Kes yang itu masih lagi dibuka. Tapi kami terpaksa minta bantuan pegawai perhubungan Regavore," balas Raymond.
	Faris menoleh, "Huh?"
	"Yep, rakaman CCTV menunjukkan yang duta Regavore yang ikut serta rombongan awak yang bawak lari Adrina. Jadi kami masih teruskan siasatan, Cuma kami perlukan bantuan diplomasi. Jangan risau, kami akan bawak pulang Adrina secepat mungkin. Sumber kami kuat mengatakan yang Adrina masih hidup."
	Faris mengangguk mendengar jawapan balas Raymond, lalu terus keluar tanpa sepatah kata pun. Kakinya terus melangkah membawa dirinya ke kedai kopi yang paling terdekat. Di mana dia memesan secawan kopi sambil cuba untuk menenangkan diri, dengan menikmati pemandangan yang indah di tepi kedai kopi. Pun begitu, hatinya tak tenang. Perbualannya dengan Raymond berulang-ulang dalam kepalanya. Bagaikan pita rakaman yang sudahpun rosak. Terus berulang tanpa dipinta.
	Di sebalik semua itu, Faris buntu. Tak tahu apa yang perlu dilakukannya. Adakah dia perlu melakukan penyiasatan sendiri? Tapi bagaimana? Dia sendiri tak tahu bagaimana dia ingin memulakan penyiasatannya sendiri. Itupun, jika itu yang dikehendaki. Tentang Adrina pula.Adakah dia perlu mengikut jejak Adrina? Menuju ke planet Regavore, cuba untuk menyelamatkannya? Tapi bagaimana? Dia tak ada kapal angkasa mahupun rakan di stesyen Rembulan ini. Dia hanya keseorangan.
	Ketika Faris sedang buntu, datang seorang perempuan yang tiba-tiba sahaja duduk di mejanya. Wajahnya bulat, serta putih. Rambutnya pendek, sedikit kemerahan. Dan dia sedang memandang Faris sambil tersenyum.
	Faris tak suka diganggu sebegitu. "Excuse me. Ini meja saya. Boleh tak awak duduk tempat lain?" 
	Tapi perempuan muda itu hanya tersenyum. Kini sehingga menampakkan gigi. Sambil menongkat dagunya, dia berkata, "Tuan Faris, saya dihantar ke sini oleh penguasa Gofod. Untuk menjadi pembantu tuan. Untuk berkhidmat pada tuan."
	Faris tergamam. Tak tahu bagaimana untuk memberikan respons. Namun begitu, nama Gofod yang terpacul dari mulut perempuan di depannya menghantar Faris kembali ke alam lamunan.







Bab 26: Merentas Kegelapan
	Setiap penduduk koloni pernah sekurang-kurangnya sekali dalam hidup mereka merentas ruang angkasa. Bukannya melalui kapal angkasa, ataupun binaan menara yang menujah terus ke atas. Tapi merentas ruang angkasa yang vakuum itu, dengan hanya sut angkasawan yang membalut seluruh tubuh.
	Ya, dan Zaini juga pernah memiliki pengalaman itu. Lebih-lebih sebagai pemburu upahan. Dah berapa banyak kali dia perlu keluar dari kapal angkasanya sendiri, memburu penjenayah yang melepaskan diri. 
	Bagi Zaini dia tak sukakannya. Terapung-apung di ruang angkasa yang vakuum, dilindungi hanya selapisan sut dari bermacam sinaran yang boleh membunuh. Dan tanpa graviti yang boleh membantu, Zaini terasa seperti makhluk kerdil yang terapung tanpa hala tuju, menunggu takdir yang hanya ada satu destinasi: mati.
	Itulah yang dirasakan oleh Zaini ketika ini. Ketika dia, Hani dan Azman cuba untuk melepaskan diri dari Kenari. Merentas ruang angkasa yang tak diketahui sifatnya. Tak, tak sama lansung rasanya. Apa yang dirasakannya kali ini 100 kali ganda lebih teruk. Lebih menakutkan.
	"Ke kiri sikit. You're veering from your target!"
	Zaini tersedar dari lamunannya. Menyedari yang peluh kini telahpun membasahi dahinya. Dan juga terbit di segala macam pora yang ada di badannya. Dadanya turun naik pantas. Terlalu pantas, seiring dengan debar di jantungnya. Pun begitu, dia cuba juga untuk menoleh, mencari Hani yang tadi menjerti padanya.
	"Jangan toleh! Jangan pandang belakang. It won't do you any good."
	Sekejap sahaja. Tak sampai sesaat pun mata Zaini tertoleh ke belakang. Tapi itupun sudah cukup. Cukup untuk membuatkan seluar Zaini basah kerana air kecing yang tak tertahan. Pada masa yang sama jantung Zaini seperti terhenti seketika. Sulur makhluk setinggi gunung itu kini sudahpun sampai ke kokpit Kenari.
	Mujurlah penujah di kaki sut Zaini masih lagi berfungsi. Membawanya terbang laju merentas ruang angkasa yang dipenuhi asap hitam. Sedikit demi sedikit penujah itu menjauhkan Zaini dari makhluk itu, yang bila-bila masa sahaja boleh mencapai mereka.
	"Zaini! Fokus bro!" 
	Kini, suara Azman pula yang memecah alat komunikasinya. Bergema dalam kapsul angkasa yang sedang melindungi kepala Zaini. Terus Zaini menggelengkan kepalanya, menggerakkan seluruh tubuhnya, seolah-olah ingin mengeluarkan ketakutan yang tadinya merajai diri, dari setiap rongga di badannya. Dengan fokus, Zaini melajukan penujahnya, menuju ke kapal angkasa di depan mereka.
	Mereka bertiga sudah 30 minit di luar kenari. Terbang dengan penujah di sut kaki. Mereka menyangkakan yang mereka hanya perlu menghadap ruang yang vakuum, tanpa graviti. Dan juga radiasi yang pasti boleh membunuh. Tapi tak, selain dari makhluk setinggi gunung yang kini bayangnya sudahpun menyelaputi mereka, ada juga awan-awan hitam yang memenuhi kiri dan kanan mereka, melambatkan perjalanan. Menyukarkan lagi usaha.
	Sepatutnya mereka sudahpun sampai 10 minit yang lalu. Tapi mereka kini baru sahaja tiba di separuh jalan. Kapal itu masih lagi terasa jauh. Dan dengan sulur yang kini sudahpun sampai di kokpit, masa yang mereka ada semakin suntuk.
	"Benda ni tak boleh laju lagi ke?" soal Azman kembali. Cemas jelas dalam nada suaranya.
	"It's a standard thruster. Kau nak laju macam mana lagi?" balas Hani kembali.
	Zaini menggelengkan kepala. "Aku takut kita tak sempat je," tuturnya.
	Walaupun Hani dan Azman tak menjawab, masing-masing sebenarnya tahu kebenaran kata Zaini. Masing-masing hanya menyimpan sahaja, kerana tak mahu apa yang Zaini katakan tadi menjadi realiti. Mereka kini hanya mampu menanti masa.
	Mujurlah Hani masih lagi ada jalan yang terbentang di depan.
	"I think I know why," tuturnya.
	"Kenapa?" soal Zaini dan Azman serentak.
	"Kita terbang merentas awan hitam. You guys didn't notice that the cloud slow us down?" 
	Zaini dan Azman terdiam. Ya, ada benarnya kata-kata Hani. Setiap kali tubuh mereka merentas awan hitam itu, mereka terasa berat, seolah-olah awan itu hidup, memerangkap mereka seketika. Dan bukankah ada sesuatu dalam awan hitam itu? Sesuatu yang...
	Ah, barangkali itu hanyalah imaginasi Zaini. Imaginasi yang terbit dari ketakutan.
	"Let me input the cloud position to our navigation. Supaya kita boleh terbang mengelak awan-awan hitam ni. Let's hope with that, kita..."
	Hani tak menghabiskan ayatnya. Tapi Zaini dan Azman kedua-duanya tahu apa yang dimaksudkan. Mereka terus terbang, merentas ruang angkasa yang mencengkam itu, sambil menantikan Hani memasukkan laluan yang baru.
	"Ok. Ready semua. Aku juga akan tingkatkan sikit kekuatan penujah. Expect a higher speed," tutur Hani.
	Azman dan Zaini mengangguk. Serentak dengan itu, mereka terbang lebih pantas menuju ke destinasi. Kini terbentang besar di hadapan mereka. Badan mereka terasa direntan ke sana dan sini, mengelak awan hitam yang semakin lama semakin banyak jumlahnya. Seolah-olah awan hitam itu sedang berkumpul bersama, mengepung mereka. Seperti sekumpulan singa yang sedang mengepung mangsanya.
	Ketiga-tiga mereka tak berani lansung nak menoleh ke belakang. Kerana mereka dapat merasakan sulur gergasi itu makin rapat. Makin dekat dengan mereka. Kalau Hani tak melajukan penujah mereka, pasti mereka sudahpun ditelan dalam ruang gelap pekat ini.
	"Makin dekat!" umum Zaini. Mereka bertiga mendongak, melihat kapal itu yang kini berdiri bak gergasi di hadapan mereka. Bahagian belakang kapal yang terdiri dari corong penujah kelihatan  seperti mata labah-labah gergasi. Dan jika itulah matanya, Zaini tak mahu memikirkan bagaimana besarnya mulut gergasi itu.
	"Ah, kenapa aku membayangkan sampai macam ni?" tutur Zaini sendirian dalam hati. Matanya kini melilau ke arah yang lain, melihat kapal itu yang melintang ke depan. Bentuknya seperti kotak yang panjang menirus ke depan itu menandakan yang ia adalah kapal pengangkut. Barangkali membawa barang kargo sebelum ia hanyut di ruang ini. Nama "Cendera" terpampang besar di sisi kapal, dalam cat tulisan berwarna putih.
	"Mana point masuknya?" soal Azman.
	"To the cockpit. And let's fly bawah the ship. Aku dapat rasakan yang awan hitam kurang di bawah," balas Hani, memberi cadangan.
	Mereka hanya mengikut sahaja cadangan Hani itu, dan terbang rendah ke bawah. Badan kapal yang besar itu kini memayungi mereka. Melihat sesuatu yang biasa dalam dunia yang serba asing mendatangkan sedikit kelegaan di hati mereka bertiga.
	Kerana itulah perjalanan mereka kali ini lebih lancar, dan dalam tak sampai beberapa minit mereka sudahpun tiba di kokpit Cendera. Dah tentulah kokpitnya bertutup.
	"Kapal ni macam tak ada tenaga. Macam mana kau nak bukak kokpitnya?" soal Zaini kembali. Mereka bertiga kini terapung di depan kokpit kapal. Hanya pintu besi, dengan perkataan amaran di depannya. Dengan penujah yang sudahpun dimatikan, mereka kini berpaut pada pemegang yang ada di badan kapal. 
	Zaini sempat menoleh ke belakang. Sulur itu sudahpun melepasi kokpit Kenari, dan tergantung di tengah angkasa, seperti sedang mencari mereka. Tapi tubuh yang memiliki sulur itu sudahpun membesar, kini bukan lagi sebesar gunung. Tapi sebesar... (planet?). Tak mungkin, fikir hati Zaini.
	"Kapal macam ni pasti ada pneumatic lock yang dipasang pada pintu. Hanya perlu tahu macam mana nak sambungkan pneumatic yang ada pada sut kau pada kokpit kapal. Let me just bypass the system first," balas Hani. 
	Hani mengeluarkan satu tiub plastik dari celah sutnya, menyambungkan tiub itu pada lubang kecil yang terletak di sebelah tuil pintu kokpit. Selepas menekan kekunci di tangan, tuil itu mula bergerak sendiri, membolekan kokpit itu terbuka, memberi mereka ruang untuk masuk.
	Zaini terus masuk ke dalam kapal, tanpa menunggu Hani dan Azman. Luruh jantungnya memaksa Zaini untuk berlindung pantas, mengundang tolehan Hani dan Azman yang turut serta dari belakang. Sebaik sahaja pintu itu kokpit itu ditutup kembali, Azman dan Hani terus bergegas ke anjungan kapal, menghampiri Zaini yang sudahpun berada di tengah anjungan. Matanya melilau ke kiri dan kanan, mencari penghuni kapal.
	"Aku terhidu bangkai," tutur Zaini dalam hati. Tapi masakan mungkin. Tiada udara di dalam kapal ini. Dan jika tiada udara bagaimana mungkin bau itu boleh menerjah hidungnya? 
	Tapi bau itu kuat. Sangat kuat. Bau bangkai. Bau mayat. Bau seperti ada seribu kematian di dalam kapal ini. Menanti untuk ditemui oleh mereka. 
	Zaini berjalan menghampiri kerusi kapten. Kerana yakin yang bau itu datang dari situ. Matanya perlahan-lahan menangkap bayangan rangka yang kini sudahpun tiada sisa kulit di atasnya. Hampir sahaja jeritan keluar dari mulut Zaini.
	"ARGHHHH!!!" 
	Zaini menoleh. Jeritan Hani yang kedengaran di telinganya membuatkan seluruh bulu romanya tegak berdiri. Kelihatan Hani dengan mata yang terbeliak besar, terkejut melihat rangka yang berada di depan anjungan.
	Ya, kapal ini mengundang kematian. 
	

Zulaikha di Penghujung Masa
Oleh Abu Hudzaifah

Sinopsis:


















Prolog 
	Langit malam itu menyala jingga. Dipenuhi dengan asap dan debu yang memeritkan tekak. Bulan yang mengambang terang malam itu pun, tak mampu melawaan nyalaan yang sedang menggila di bumi. Api yang marak menyala, membakar semua yang ada di bawahnya.  
	Zulaikha, sedang terbaring menelentang. Melihat cahaya bulan yang indah sambil dikelilingi api yang marak. Matanya semakin layu, nafasnya semakin berat, dan sakit yang terasa tak mampu lagi ditanggung. Tangan kanannya yang terbakar terbiar di tepi. Pedih, ditiup angin dan debu. Hangat, menanti lagi bakaran api yang semakin hampir.
	Di kiri dan kanannya, tempat tinggalnya sudahpun terbakar. Kayu-kayan yang sebelum ini memayungi tidur malamnya, sudahpun menjadi bahan bakar api yang masih lagi kelaparan. Ada yang sudahpun bertukar menjadi putih, menunggu angin untuk membawanya sebagai debu. 
      Tapi api itu masih lagi mara, masih lagi marak. Seperti ia masih lagi belum puas menjamah seluruh kampung Zulaikha. Walaupun berpuluh tubuh dahpun garing dimasaknya, rentung meninggalkan rangka. Mungkin api itu tak akan berhenti selagi ia tak dapat menjamah seluruh tubuh Zulaikha. 
      Kini, seluruh tubuh Zulaikha menggeletar, walaupun di kiri dan kanannya ada api sedang menggila. Keletar tubuhnya datang dari ketakutan yang sudahpun merajai diri. Ketika itu di fikiran Zulaikha hanya satu, "Adakah ini penghujungnya buatku??"
      Seperti menjawab persoalannya, satu tubuh tiba-tiba muncul di depan Zulaikha. Bak baru sahaja turun dari langit. Nafasnya yang tadi berat, kini mulai kencang. Hampir sahaja dia ingin menjerit melihat wajah yang penuh dengan amarah di depannya. Mata lelaki itu seperti laser yang tajam, menusuk terus ke tubuhnya. Mencari sisa nyawa yang masih ada.
      "Kau tahu siapa aku?" soal lelaki itu.
      "Sang...." Batuk memenuhi tekak Zulaikha, menghentikan sebentar pertuturannya. Lelaki itu sabar menunggu Zulaikha menghabiskan ayatnya. Barangkali puas melihat Zulaikha terbaring menunggu ajal di situ. 
      "Sang.... Sangkala..."
      Termengah-mengah Zulaikha menghabiskan ayatnya. Menerbitkan senyuman di wajah Sangkala. Pun begitu, matanya masih lagi tajam menjeling.
      "Bukan. Akulah takdir kau. Takdir yang kau berpaut selama ni. Aku datang untuk beritahu kau, yang hari nilah harinya. Hari yang telah ditentukan untuk kau sejak azali lagi," tutur Sangkala.
      Ketika itu, tangan Sangkala diangkat sedikit, mendedahkan sepucuk pistol yang sedang dihalakan ke arah Zulailkha. Mata Zulaikha tepat memandang lubang pistol itu, yang dalam dan hitam. Mungkin hitamnya sama dengan kematian yang bakal menjemputnya, fikir Zulaikha. Sambil menghela nafas yang panjang, Zulaikha menutup matanya rapat-rapat, menantikan takdirnya yang pasti.
"BANG!!"














Bab 1: Di Lindungan Camar
1
	Zulaikha tersedar dengan jeritan yang sudahpun separuh di tekak. Dengan nafas yang kencang, dia kini sedang duduk tegak di atas katilnya sendiri, cuba untuk memahami apa yang baru sahaja terjadi. Zulaikha mula mengelap dahinya yang basah. Katilnya berbekas dengan peluh yang turun dari seluruh badan, seolah-olah dia baru sahaja selesai berlari maraton 100 kilometer.
	"Mimpi," tutur Zulaikha sendirian. Sambil menyedut nafas yang panjang, dia menoleh ke kiri dan kanan. Objektifnya ketika itu ingin memastikan yang dia sudahpun keluar dari dunia mimpi. Biliknya masih sama, bilik kosong yang hanya disempadankan dengan dinding batu. Hanya ada satu pintu, tanpa sebarang tingkap. Tak ada bunga, mahupun hiasan. Yang ada hanyalah sebuah alamari, dan meja kecil di sebelah katil. Meja yang menempatkan sebuah jam kecil. Waktu di situ sudahpun menunjukkan pukul 9 pagi. Menandakan yang dia sudahpun terlewat sekurangnya setengah jam.
	Zulaikha sekali lagi menarik nafas yang panjang. Melepaskan lelah yang mula terbentuk. Sebelah kakinya sudahpun turun dari katil. Sebelah lagi masih kaku, enggan bergerak. Dek kerana kemalasan yang menguasai ketika itu. "Apa gunanya aku pergi latihan? Semuanya sudahpun ditentukan. Hidup di dalam dunia yang sudahpun tandus dan di penghujung. Menanti hari demi hari akan kematian yang sudahpuhn pasti. Kalau tak mati di luar sana, aku akan mati dimamah usia di dalam ni. Jadi buat apa aku bersusah payah lagi?"
	Jawapan Zulaikha datang dalam bentuk ketukan di pintu. Kuat, sampai gegarannya terasa pada Zulaikha. Dia tak perlu meneka panjang. Dia tahu yang di luar biliknya adalah Hamid, mengetuk pintu bagai orang gila dengan niat untuk mengejutkannya.
	"Woi Zul! Zul!! Bangunlah! Dah lambat!"
	Zulaikha mengeluh sekali lagi. "Hamid! Aku tak sukalah kau panggil aku Zul!"
	"Dah tu bangunlah cepat! Kapten Razif marah nanti!"
	Zulaikha mengeluh lagi, buat kali yang keempat. Mendengar nama Razif sahaja sudah cukup untuk menyalakan api amarah dalam hatinya. Tapi pada masa yang sama, nama Razif juga boleh menjadi satu pembakar buatnya. Kalau Razif tak berkenan, makan pun dia tak dapat nanti. 
	"Zulaikha! Kau dengar tak?" 
	"Ya, aku dengar. Sekejap, kau tunggu aku siap!" balas Zulaikha. Lebih eloklah dia bergerak demi sesuap nasi. Kopun yang diberi di akhir latihan lebih baik dari mencari sisa di luar sana.
***
	Hamid membuat gaya seperti binatang yang sedang menghidu. Zulaikha yang sedang menunduk di depan sambil menyarungkan kasut menyedari jenaka sampah yang bakal keluar dari mulut Hamid.
	"Kau mandi tak ni?"
	Zulaikha tak menjawab, sebaliknya terus berdiri menghadap Hamid. Tingginya yang melepasi bahu Hamid terpaksa membuatkan lelaki itu mendongak. Zulaikha memandang Hamid dengan wajah yang garing, tapi Hamid masih lagi tersenyum. Barangkali bangga dengan jenaka yang baru dibuatnya.
	"Kau tahu tak mulut kau macam apa?" soal Zulaikha.
	"Macam celaka? Puaka?" soal Hamid kembali, meneka.
	Zulaikha menggelengkan kepala.
	"Mulut kau macam tong sampah. Berbau setiap kali kau bukak mulut," tutur Zulaikha sambil melangkah ke hadapan. Hamid tak menjawab, sebaliknya hanya patuh mengikut dari belakang.
	Zulaikha, dengan baju t-shirt berwarna coklat, dan seluar jeans hitam berjalan di depan, sambil mengendong beg galas yang kecil. Tangannya yang berparut dibalut dengan kain berwarna merah, satu petanda identiti yang ada padanya. Tapi, sejujurnya, Zulaikha tak perlukan kain merah untuk membezakannya dengan orang lain.
	Ketinggiannya, dan bahu yang lebar sahaja sudah banyak membezakannya dengan kebanyakan perempuan. Rambutnya yang pendek (hampir botak), dengan muka yang berparut dari atas kening sehingga membawa ke pipi. Kesemua itu, membuatkan Zulaikha kelihatan seperti perempuan yang ganas, mewujudkan gerun pada sesiapa melihat.
	Jika dibandingkan dengan Hamid di sebelah. Dengan badan yang kurus keding, dan mulut yang sering tersengih bak kerang busuk. Ianya bagaikan membandingkan antara kerbau dengan bangau. Pun begitu, kedua-duanya kawan rapat. Keduanya-duanya sudahpun mengenali lebih dari 5 tahun lamanya. Ikatan persahabatan sudahpun terbentuk di antara mereka. Dan celaan dan makian yang kelur dari mulut masing-masing hanya mengeratkan lagi ikatan itu.
	Kini, kedua sahabat itu melangkah keluar dari blok apartmen mereka, menuju ke tingkat bawah. Blok mereka kelihatan kosong, barangkali kerana kebanyakan penduduk sudahpun keluar mencari rezeki. Hanya tinggal Hamid dan Zulaikha yang kini sudahpun melangkah melepasi pagar apartmen mereka. Melangkah ke pekan Camar.
	Zulaikha mengeluh lagi, buat kali kelima. Sebelum maghrib menjelang tiba, keluhan yang keluar dari mulutnya mungkin mencecah ratusan. Tapi di ketika itu, dia mengeluh melihat keadaan Camar. Bandar yang terletak di bawah tanah. Dipayungi batu konkrit, dan diterangi lampu pendaflour. 
	Itulah nasib kebanyakan bandar terakhir manusia. Terpaksa bersembunyi dari pandangan yang jelas. Kerana takutkan kerumunan berdarah yang menguasai di permukaan. Camar hanyalah sebuah stesen kereta api bawah tanah yang lama. Yang sudahpun diubahsuai menjadi tempat tinggal. Landasan kereta api tengah telahpun dipenuhi air, menjadi sungai buatan, dan sumber air buat mereka di sini.
	Di kiri dan kanan landasan pula, merupakan platform yang berfungsi sebagai laluan pejalan kaki dan juga tempat tinggal. Kebanyakan penduduk Camar tinggal di dalam khemah. Hanya ada beberapa blok apartment sahaja yang didirkan di Camar. Itupun, ia hanya dikhaskan untuk golongan terentu sahaja, seperti ahli majlis, penjaga sempadan dan juga peninjau. Zulaikha dan Hamid merupakan antara golongan yang bertuah itu. Dan kini mereka berdua sedang bersesak-sesak di tengah-tengah pasar Camar.
	Mata Zulaikha terbungkang sedikit. Sesuatu sedang menarik perhatian matanya. Menaikkan selera dan membuatkan perutnya berbunyi. "Hamid," bisiknya perlahan.
	Hamid yang setia mengikut dari belakang bertanya kembali, "Apa dia?"
	"Aku laparlah."
	"Habis tu kau nak aku buat apa? Masak?" tutur Hamid, yang ketawa sendiri mendengar jenakanya. Bola mata Zulaikha ternaik ke atas mendengar jenaka sampah itu. 
	"Bukanlah! Kau nampak tak kat depan tu apa?" Jari Zulaikha menunjuk ke depan. Diikuti bola mata Hamid. Tak berapa jauh dari mereka kelihatan sebuah gerai yang menjual buah. Sesuatu yang sukar untuk didapatkan di zaman pasca kerumunan berdarah. 
	Manggis, dengan kulitnya hitam berkilat menarik perhatian Zulaikha. Dududknya di atas meja, seperti menanti sahaja untuk dicekup. "Macam mana?" soal Zulaikha, meminta pendapat sahabatnya itu.
	"Belilah," balas Hamid. 
	"Kau gila? Kau tak nampak tu? Empat ratus ringgit. Ahli majlis je boleh bayar harga macam tu," hujah Zulaikha.
	"Sebab benda tu sendiri ahli majlis punya. Kalau Madam Kwoo tahu kau ambil...."
	"Shh...!! Kau ni mulut diamlah sikit!" 
	Kini giliran Hamid pula untuk mengeluh.
	"Tolonglah Hamid, macam biasa. Aku lapar ni," rayu Zulikha sekali lagi.
	Hamid mengangguk, lalu menutup kepalanya dengan selubung jaket. Wajahnya yang tadi seperti kerang busuk kini bertukar serius.  "Kau distract mak cik tu. Jumpa kat seberang jambatan," tutur Hamid dalam suara yang dalam.
	Zulaikha tersenyum. Dia suka bila Hamid memasuki mod serius. Dari seorang yang selalu berjenaka, Hamid bertukar menjadi lelaki yang boleh diharap. Dengan itu, Zulaikha melangkah terus ke arah gerai. Menghampiri mak cik yang sedang menjual.
	"Hai Kak Sal, jual buah ke?" soal Zulaikha sambil menawarkan senyuman yang jarang sekali datang dari mulutnya.
	"Habis akak jual selama ni dik?" tutur mak cik gerai, mengelir sambil membalas senyuman manis Zulaikha.
	"Orang tak nak belilah kak. Mahal," tutur Zulaikha yang kini sudahpun membengkokkan badannya ke hadapan. Tangannya mula membelek buah-buah yang dipamerkan Kak Sal. Selain dari manggis ada juga nangka, epal, oren, sukun, dan bermacam lagi.
	"Bukan untuk kau dik. Untuk ahli majlis dan mana-mana yang datang melawat Camar. Kata Madam Kwoo, penting untuk menunjukkan pada semua orang ni yang Camar ni bukan setakat bandar berfungsi. Kita juga bandar eksklusif."
	"Madam Kwoo tak sedar diri. Tak tahu yang di zaman ini orang lebih ramai nak menyelamatkan diri, dari mencari buah mahal macam ni," tutur Zulaikha. Separa berbisik, seperti kertas yang digosok suaranya.
	Kak Sal mengeluh. "Kau kalau tak nak beli buah, kau pergi. Buat semak je kat gerai akak ni."
	"Alah Kak Sal ni, orang saja datang nak borak, nak tanya khabar, akak halau pulak," rungut Zulaikha, dengan suara budak sekolahnya.
	Kak Sal menggelengkan kepala. Masak dengan perangai Zulaikha. Pun begitu, masih ada bibit senyuman di hujung bibirnya. "Kau ada dengar tak pasal Sangkala?"
	Kencang debar di dada Zulaikha bila nama itu memecah gegendang telignanya. Tapi Zulaikha masih cuba untuk tersenyum, sambil matanya kini memandang tepat pada Kak Sal. Acah-acah memasang telinga. "Kenapa dengan Sangkala?" soal Zulaikha.
	"Dengar cerita, Sangkala dengan orang-orang dia dah sampai ke Melaka. Mereka mula berkampung di sana."
	Zulaikha memalingkan wajahnya. Kepalanya ketika itu mula berpusing. Seperti motor yang baru sahaja dihidupkan. Semua orang tahu yang Sangkala dan orang-orangnya merupakan nomad. Berpindah-randah dari satu tempat ke satu tempat yang lain. Seperti yang ada dicarinya. 
	Tapi Sangkala dan orang-orangnya tak sekadar berpindah. Mereka membawa kehancuran dan kemusnahan di mana sahaja mereka berada. Dah banyak dah penempatan mereka yang hancur di tangan mereka. Tapi, semua orang juga tahu yang Melaka adalah tempat di mana segalanya bermula. Tempat asal malapetaka yang sedang melanda seluruh umat manusia. 
	Mengetahui yang Sangkala dan orang-orangnya ada di Melaka membawa sesuatu erti yang baru padanya. "Mereka berkampung dekat dengan Teramung?" soal Zulaikha kembali.
	Kak Sal mengangguk. "Nampaknya, apa yang diramalkan Prof Shankar bakal menjadi kenyataan."
	Zulaikha menggelengkan kepala. "Semuanya ni macam dah dirancanglah kak. Dirancang sejak azali lagi. Kita tak boleh buat apa melainkan menerima sahaja. Tu yang saya tak faham kenapa ahli majlis beria-ia nak menghalang Sangkala. Beria-ia dengan pengawal, peninjau semua. Semua dah ditentukan kat atas. Kita terima jelah," rungut Zulaikha lagi.
	Kak Sal menggelengkan kepala sekali lagi. "Kau ni dik, kena belajar banyak lagi pasal takdir. Kau kena..."
	Tapi Kak Sal tak menghabiskan ayatnya. Matanya terbeliak besar. Zulaikha yang cuba menahan gelak menoleh ke kiri, melihat manggis yang tadi terpamer cantik di atas meja sudahpun hilang.
	"Pencuri! Pencuri! Woi! Jangan lari!" Kak Sal menjerit sekuat hatinya ke arah seorang lelaki yang berlitup kepala, sedang berlari melepasi kerumun orang, menyeberangi jambatan.
	Melihat Kak Sal yang sudahpun berada di depan gerai membuatkan Zulaikha berpaling dan mengangkat tangannya. "Kak, Kak sabar. Biar saya kejar dia. Akak tunggu je kat gerai."
	Lalu Zulaikha memulakan langkahnya. Berlari mengejar 'pencuri' yang sudahpun mara jauh di depan. Sambil menahan ketawa yang sudahpun sampai ke kerongkongnya.
***
	Hamid sedang menunggu Zulaikha di depan pintu Markas Peninjau. Wajahnya masam mencuka, dengan sedikit bibit senyuman di wajahnya.
	"Dah berapa banyak kali dah kita buat benda ni, dia tak sedar-sedar lagi eh?" tutur Hamid, sebaik sahaja Zulaikha menghampiri.
	"Banyak? Mana ada. Boleh kira dengan jari," balas Zulaikha, yang mengambil manggis itu dari tangan Hamid. Kedua-kedua mereka berjalan melepasi pintu markas, sambil mengangkat tabik hormat pada penjaga pintu.
	"Kau lambat Zul!"
	"Diamlah!"
	"Kapten Razif cari kau,"
	"Suruh dia cari aku kat lubang hidung dia."
	Zulaikha berjalan dengan hati yang senang. Langkahnya besar, dadanya ke depan. Seperti tak ada apa dalam dunia ni yang mampu memberatkan hatinya. Dengan senyuman terukir di bibir, dia mengupas manggis itu, sambil meratah isinya.
	Hamid yang mengikut dari belakang hanya memerhati sahaja gelagat kawannya itu, sambil menggelengkan kepala. Kejap-kejap dia menoleh ke kiri atau kanan, memastikan kelibat Kapten Razif tak ada berdekatan. Hatinya berdebar memikirkan tentang nasib mereka berdua nanti. Jika ditangkap Kapten Razif sebegini.
	"Kau tak makan apa-apa ke Hamid?" soal Zulaikha, yang sudahpun mencampakkan kulit dan isi manggis tadi ke bawah. Zulaikha menjilat jari, sambil melihat sebiji epal yang baru sahaja dikeluarkan Hamid dari celah poket jaketnya.
	"Aku sempat ambil ni juga tadi," tuturnya, perlahan. Zulaikha tersenyum, lalu merampas epal itu dengan mudahnya dari tangan Hamid.
	"Oi, aku punyalah!" tutur Hamid yang terlompat-lompat dalam cubaannya untuk mengambil epal itu. Zulaikha sengaja mengangkat epal itu di atas kepalanya, mengusik Hamid sambil tersenyum.
	"Kau lambat," tutur Zulaikha, sambil membaling-baling epal itu ke atas.
	Hamid mengeluh. "Sangkala dah sampai Melaka."	
	Nama Sangkala terus menghilangkan senyuman di wajah Zulaikha. "Ya, apa Prof Shankar cakap dah jadi dah pun," tutur Zulaikha sambil mengeluh.
	"Kau tak risau?" soal Hamid.
	Zulaikha menggelengkan kepala. "Kenapa aku nak risau pulak? Aku tak kenal Sangkala, dia pun tak kenal aku," tutur Zulaikha, cuba meyakinkan diri.
	"Dia cuba untuk bunuh kau dulu."
	"Dulu, satu ketika dulu. Masa tu, semua orang kat kampung aku dia bunuh," tutur Zulaikha, tenang dalam pertuturannya. Tapi gementar jelas kelihatan dalam gerak bola matanya.
	"Tapi kau terlepas. Kau seorang je terlepas. Setahu aku, tak ada siapa yang pernah terlepas dari maut Sangkala," tutur Hamid kembali.
	"Kalau dah itu takdir aku, aku nak buat apa. Aku boleh terima je. Takdir kita semua ni memang dah ditentukan sejak awal lagi. Jadi buat apa kita nak bersusah payah nak mengubah takdir? Memang kita tak mampu," hujah Zulaikha.
	Hamid menggelengkan kepala. "Macam Kak Sal cakap tadi, takdir bukan macam tu Zulaikha. Takdir..."
	"Apa pulak bukan macam tu," tutur Zulaikha memotong kata Hamid. Suara Zulaikha semakin tinggi, didoroang amarah yang sedang berkumpul di pembuluh darahnya.
	"Kau nampak epal ni?"
	Hamid mengangguk.
	"Kau nampak tak sasaran tu?"
	Hamid melihat pula pada papan sasaran di depan. Yang biasa mereka gunakan ketika latihan.
	"Kalau aku baling epal ni, dia mesti akan kena pada sasaran tu. Mungkin tak tepat. Tapi dia akan memang akan kena kat papan tu. Sebab aku baling dia ke depan. Dia tak akan ke belakang, ke atas, ke kiri atau ke kanan. Dia akan ke depan. Sebab itulah hukum alam. Macam tu lah jugak takdir," tutur Zulaikha, yang membaling epal itu ke depan.
	Tapi, tak seperti yang diramalkan Zulaikha, epal itu tak menyentuh lansung papan sasaran. Ia terhenti di tengah, ditahan oleh seorang lelaki yang lengkap dengan pakaian seragam. Wajah lelaki itu merona merah, dengan kerut di dahinya. Matanya menjeling tajam melihat kedua-dua rekrutnya itu. Zulaikha kaget, manakala Hamid pula menikus.
	Kapten Razif kini sudahpun berdiri di hadapan mereka.
2
	Naik kering air liur dalam mulut Hamid. Perlahan-lahan dia memposisikan dirinya di belakang Zulaikha. Gadis itu pula berdiri kaku. Walaupun badannya tegap dan lebih besar dari Razif, tapi Zulaikha masih sedar yang kapten itu tak boleh dilanggar sesuka hati. Ramai orang dalam Camar menghormatinya, termasuklah Prof Shankar sendiri.
	Kapten Razif, yang masih lagi menggengam erat epal yang ditangkapnya, memandang kedua-kedua kadetnya dengan perasaan jelik. Bergerak bola matanya ke kiri dan kanan, sambil memikirkan apa yang sesuai dilakukan kepada kedua-dua Zulaikha dan Hamid. Ini bukan kali pertama mereka berdua berbuat onar. Tapi segala macam hukuman sudahpun dijatuhkan. Tapi mereka masih lagi seperti ini. Dengan kulit yang tebal tak lut dari sebarang teguran mahupun hukuman. Barangkali perkataan tanggungjawab itu sendiri tak wujud dalam kamus mereka berdua.
	Ketika itu, ada satu sahaja jawapan yang jelas tersedia buat Razif. Sesuatu yang dia sendiri tak gemar untuk lakukan. Sambil melepaskan lelah yang panjang, Razif mencampakkan kembali epal itu, ke arah Zulaikha. 
	"Zulaikha! Kenapa lambat?"
	Zulaikha menyambut epal itu dengan sebelah tangan. "Maaf tuan. Ada hal tadi kat pasar."
	"Hal apa? Mencuri buah?"
	Zulaikha terdiam, sambil memalingkan matanya. Razif berdengus kuat.
	"Kau, kalau aku beritahu apa yang kau buat pada Madam Kwoo, nahas kau nanti. Kau ingat orang kat Camar suka pada pencuri?"
	Zulaikha masih lagi terdiam. Sambil matanya tetap memandang ke depan. Razif pula memandang Zulaikha bak lampu suar, mencari titik-titik kelemahan. Mengharapkan masih lagi ada bibit kematangan dalam kadet mudanya itu. Tapi, Razif hanya boleh berharap.
	"Saya tak faham apa yang tuan cakapkan," tutur Zulaikha, tenang.
	Razif menggelengkan kepala. "Sudah. Hamid, kau pergi ke dewan. Kawan-kawan kau semua tengah tunggu. Zulaikha, kau naik atas. Prof Shankar nak jumpa kau."
	Hamid dan Zulaikha saling berpandangan. "Sekarang?" soal Zulaikha kembali.
	Razif, "Ya, sekarang."
	Zulaikha tak punya banyak pilihan, melainkan akur sahaja dengan arahan Kapten Razif. Orang tua itu ada hadnya, dan kalau boleh Zulaikha tak mahu mengetahui sampai tahap mana had Razif boleh bertahan.
	Zulaikha berjalan mengikut Kapten Razif, meninggalkan Hamid yang berjalan ke arah bertentangan menuju ke dewan. Mereka berdua menaiki tangga berpilin, menaiki platform di tingkat teratas. Terus ke bilik mesyuarat Majlis Tertinggi Camar. Di sinilah kesemua 5 orang ahli majlis berkumpul dan berdiskusi. Dan di sini jugalah tempat bersemayamnya Prof Shankar.
	Ia bukanlah tempat yang istimewa. Tak ada permaidani mahupun lukisan yang menghiasi. Hanya pejabat kereta api lama yang diubahsuai. Di kiri dan kanan hanyalah dinding putih dan tingkap hitam. Dihiasai peta perjalanan kereta api bawah tanah yang sudah berdekad tidak digunakan. 
	Mereka berdua kini berhenti di depan sebuah pintu kayu. Razif mengetuk pintu itu dua kali. Suara "Masuk" kedengaran, membolehkan Razif membuka pintu itu, dan melangkah ke dalam. Zulaika mengikut sekali, dan matanya terus terpaku pada Prof Shankar yang sedang duduk menghadap tingkap.
	"Shankar, kadet kegemaran kau dah sampai," tutur Razif, sambil mengelir.
	Terlihat bibit senyuman di wajah Shankar, tapi dia sekadar mengangguk.
	Razif mula beredar, sambil menutup kembali pintu. Meninggalkan Zulaikha dan Prof Shankar sendirian. Tapi sebelum pintu itu ditutup rapat, sempat lagi Razif meninggalkan pesan, "Jangan lama sangat Shankar. Aku ada denda nak bagi budak ni nanti."
	"Terima kasih Razif," tutur Shankar, sambil mengangguk. Tanda faham dengan pesanan kawannya itu. Razif, yang kini berpuas hati, menutup pintu, lalu terus beredar pergi. 
	Shankar yang kini sudahpun berdiri di depan mejanya, mengisyaratkan pada Zulaikha untuk mengambil tempat duduk di depan. Ini bukan kali pertama Zulaikha datang ke bilik majlis. Sudah beberapa kali. Lagipun biliknya bukanlah sesuatu yang istimewa pun. Hanya sebuah bilik mesyuarat dengan meja yang panjang, menempatkan 5 buah kerusi. Satu, bagi setiap anggota majlis. 
	Di hujung meja panjang itu pula ada sebuah meja yang besar. Dikhaskan untuk pengerusi majlis. Jawatan yang dipegang Prof Shankar sejak 5 tahun yang lepas. Zulaikha berjalan pantas melepasi meja yang panjang, terus mengambil tempat duduknya di depan Shankar. 
	"Nak minum apa-apa tak? Saya ada kopi. Kopi semalamlah, tapi saya baru panaskan," pelawa Shankar. Zulaikha menggelengkan kepala. "Tak apa prof."
	"Saya nak," tutur Shankar, lalu bergerak melepasi Zulaikha. Sambil bersiul, prof tua itu menuangkan kopi dari teko ke dalam cawan yang sudah tersedia. Lagaknya tenang sahaja, tapi Zulaikha dapat mengesan yang prof itu sedang ligat menyusun ayat. Barangkali sedang mencari gerak yang sesuai untuk memulakan bicara. Kesemua itu menimbulkan sedikit debar di dalam hati kecilnya.
	Kadang-kadang, Zulaikha pelik melihat gelagat Prof Shankar. Wajah lelaki itu, yang penuh dengan janggut dan misai yang berombak, kelihatan tenang sahaja. Lansung tak nampak seperti manusia yang hidup di penghujung zaman. Seolah-olah dia sudahpun tahu, sudahpun boleh membaca apa yang bakal berlaku. 
	Dan begitulah juga lagaknya pagi ni. Tenang sahaja, dengan senyuman ringan terbit di bibirnya. Sambil menghirup kopi semalam, dia berjalan kembali ke mejanya, sambil melabuhkan punggun di kerusi yang empuk. Cawan itu diletakkan di atas meja, sambil matanya memandang tepat ke arah Zulaikha.
	"Kapten Razif nak denda awak? Kenapa?" soal Prof Shankar, membuka bicara.
	Zulaikha mengangkat bahunya, "Sebab saya lambat kot," tuturku.
	"Dah berapa kali dah tahun ni?" 
	"Em....pat?" soal Zulaikha kembali, kurang pasti.
	Shankar menggelengkan kepala, tapi senyuman masih kekal di bibirnya.
	"Atas meja saya ni, ada fail tentang awak. Disediakan sendiri oleh Kapten Razif. Kalau ikut pada dia, dah lebih 7 kali awak lambat."
	"Owh." Pendek sahaja jawapan Zulaikha, sambil menunddukkan wajah. Tangannya kini diulit-diulit dengan perasaan bersalah. Hanya Prof Shankar sahaja yang mampu menerbitkan rasa itu pada Zulaikha.
	"Kalau ikut pada rekomendasi dia, awak tak layak lagi bergelar peninjau. Sesuatu yang saya sarankan awak masuk 2 tahun lepas. Kalau ikut pada dia, dia nak awak berlatih dengan dia setahun lagi, di bawah pengasawan dia sendiri, sebelum dia benarkan awak keluar sebagai peninjau," sambung Prof Shankar lagi.
	"Baik prof," jawab Zulaikha, akur.
	"Tapi saya tak akan ikut cadangan dia," tutur Shankar lagi.
	"Huh?" Zulaikha terkejut, sambil memandang tepat ke wajah Prof Shankar. Wajah yang masih lagi kekal dengan senyuman. Senyuman itu membuatkan Zulaikha sukar untuk menentukan sama ada kata-kata itu gurauan, ataupun sesuatu yang serius.
	"Saya ada misi untuk awak."
	"Apa maksud prof?"
	"Saya tahu, yang Razif buat program latihan ni semua bersebab. Nak pastikan yang semua peninjau yang kita ada, yang berkhidmat adalah yang terlatih. Yang boleh mandiri di luar sana. Tapi saya juga tahu, yang masa semakin suntuk. Dan saya perlukan bantuan awak," tutur Prof. Bicara prof, walaupun panjang, datang dengan kabus. Membuatkan Zulaikha menggaru kepala.
	Melihat reaksi Zulaikhha senyuman di bibir Prof Shankar melebar. "Awak ingat tak, apa yang awak cakap kat saya masa kali pertama kita jumpa?"
	Zulaikha kembali menunddukkan wajah. Memori langit jingga itu kembali ditayangkan dalam ruang fikirannya. Menimbulkan ribut bermacam rasa dalam hatinya. "Waktu prof selamatkan saya?" 
	Shankar mengangguk. "Awak kata kat saya, yang awak seorang yang berpegang pada takdir. Dan awak kata hari itu, takdir awak telah berpaut pada saya."
	Zulaikha menganggu, tanpa mengangkat lansung wajahnya. Memori itu terlalu pahit untuk diingati. Sehingga membuatkan matanya berkaca.
	"Saya pun sama. Saya orang yang percaya pada takdir. Saya percaya ada sebabnya kenapa awak terselamat malam tu. Dan ada sebabnya kenapa saya yang jumpa awak."
	Menyedari yang Prof Shankar masih lagi menghamburkan bicara yang berkabus, Zulaikha bersuara. "Maaf prof, saya masih tak faham apa yang prof cuba sampaikan. Boleh tak sekurang-kurangnya prof beritahu saya, apa yang saya kena buat?" 
	Prof Shankar mengangguk, akur dengan permintaan Zulaikha. Dengun senyuman yang masih lagi tegur di bibirnya dia berkata, "Saya nak awak pergi ke Bukit Kiara. Ke satu lokasi yang akan saya beritahu nanti. Saya nak awak dapatkan untuk saya, buku nota Doktor Mahirah."
	"Doktor Mahirah? Saintis gila tu?" soal Zulaikha kembali.
	Shankar menggelengkan kepala. "Dia bukan saintis gila."
	Zulaikha yang kini sudahpun mendongak kepala, memandang tepat ke arah Prof Shankar. "Bukan dia ke pencipta teramung tu? Bukan sebab dia ke semua ni terjadi?"
	Shankar masih lagi tersenyum. "Sebab tu lah, kita perlu dapatkan buku nota tu. Kita nak tahu, apa yang sebenarnya terjadi."
	Zulaikha mengeluh. "Tapi kenapa saya prof?"
	"Sebab saya rasa awaklah orang yang ditakdirkan."
***
	Zulaikha mengankat tabik hormat pada pengawal sempadan, lalu berjalan melepasi mereka menuju ke ruang landasan bawah tanah. Di belakang, kedengaran bunyi pintu besi ditutup, diselangi keluhan dari Hamid. 
	"Kenapa aku kena ikut kau?" soal Hamid dari belakang.
	Zulaikha tidak menjawab. Sebaliknya hanya menoleh melihat sekelilingnya. Ruang landasan bawah tanah yang sudah lama ditinggalkan. Gelap, hanya diterangi oleh lampu UV di kiri dan kanan landasan.
	"Zul! Kau dengar tak?"
	"Kan aku dah kata, aku tak suka kau panggil aku Zul."
	"Kau yang tak nak jawab soalan aku tadi."
	Zulaikha mengeluh, lalu memulakan langkah ke hadapan. "Prof Shankar cakap aku boleh pilih sesiapa je yang aku nak sebagai guide. Aku pilihlah kau."
	Hamid mengeluh lagi. "Tapi kenapa aku?" 
	"Sebab kau kawan aku. Sebab aku saja nak tengok kau merana. Sebab kau dah habis latihan sebagai peninjau. Ataupun sebab kau seorang je yang aku kenal yang pernah berada di luar sana. Kau pilihlah alasan mana yang kau nak."
	Hamid mengeluh, tapi dia mendiamkan diri. Tak pula menawarkan sebarang protes. Mereka berdua meneruskan langkah mereka, berjalan dengan beg galas di belakang. Lengkap dengan bekalan dan juga peralatan yang diperlukan. Misi yang diberikan dah pun jelas. Dan mengikut perangkaan Zulaikha, memerlukan dua hari untuk berjalan ke Bukit Kiara. Jika tiada arah melintang.
	"Sini kan tempatnya?" soal Zulaikha. Dia berhenti, di depan sebuah pagar besi yang sudahpun berkarat. Ia tak berkunci, cuma bertutup dan diselak rapat. Di balik pagar ada tangga yang boleh membawa mereka ke permukaan.
	Hamid yang menghampiri dari belakang mengangguk, lalu menurunkan begnya ke bawah. Ini bukan kali pertama dia melakukan misi tinjauan di permukaan. Tapi kebiasaannya dia pergi dengan skuad peninjau yang lain. Yang kebanyakannya lebih terlatih darinya. Dia ada orang lain yang boleh diharapkan.
	Melakukan misi tinjauan dengan Zulaikha yang tak terlatih merupakan sesuatu yang sangat sukar. Zulaikha tak ada pengalaman. Dan tanpa pengalaman, menempuh permukaan boleh membawa maut.
	"Kau buat apa tu?" soal Zulaikha.
	"Sebelum naik, kita kena bersiapkan. Pastikan benda-benda macam suar, senjata ada dekat dengan kita. Bukan dalam beg."
	Hamid menghulurkan beberapa batang suar pada Zulaikha, dan juga sepucuk pistol paku yang sudahpun diubahsuai.
	"Apa ni?" soal Zulaikha kembali. Tangannya membelek sebuah objek yang kelihatan seperti pistol. Tapi rasanya seperti plastik. Ringan, dengan pemegang berwarna oren. Hujung larasnya pula sudahpun dicat dengan warna hitam. 
	"Itulah, orang suruh kau datang lapang sasaran, kau membuta. Itu pistol paku. Buat sebagai senjata. Pasukan peninjau dah ubahsuai supaya jaraknya lebih jauh. Elok untuk membunuh kerumunan berdarah dari jauh."
	"Pakai parang tak boleh?" soal Zulaikha kembali, sambil menghunuskan parang yang tersinsing di pinggangnya.
	"Parang untuk jarak dekat. Pistol paku ni untuk jarak jauh."
	"Ok," tutur Zulaikha, sambil membelek lagi pistol paku itu dengan penuh minat. Kelihatan ada lampu kecil berwarna hijau di hujung pemegagnya. 
	"Tu lampu bateri. Kau kena pastikan ia sentiasa hijau sebelum kau berhadapan dengan kerumunan berdarah. Kalau kau tak tukar bateri dia, memang benda ni tak boleh pakai," beritahu Hamid lagi sambil menghulurkan beberapa batang paku dan juga bateri kepada Zulaikha.
	"Cara nak pakai, senang je. Masukkan paku kat hujung laras, lepastu tembak. Satu paku, satu tembakan. Faham?"
	Zulaikha hanya mengangguk, lalu menyangkut pistol paku itu di belakang seluarnya.
	"Lagi satu, sebelum nak naik, kena pastikan jam dulu pukul berapa. Kau pun tahu, malam adalah waktu kerumunan berdarah menggila. Kau jangan nak naik atas waktu dah nak senja. Mencari maut namanya. Sekurang-kurangnya kenalah ada dalam dua jam, untuk membolehkan kau cari tempat berlindung."
	"Aku tahulah benda ni Hamid. Aku pun masuk kelas yang sama dengan kau," balas Zulaikha.
	"Ya, tapi kau tak pernah praktikkan."
	Zulaikha mengeluh kembali, sambil mencari ayat untuk membalas kata-kata Hamid. Tapi Hamid terlebih dahulu mengangkat tangannya.
	"Aku cuma nak pastikan, yang kita selamat pergi, dan selamat balik."
	"Ok. Aku faham. Sekarang jam baru pukul tiga. Maksudnya, kita ada masa yang cukup untuk naik ke atas."
	"Kau dah tentukan tempat berlindug kita lepas ni?" soal Hamid kembali.
	Zulaikha mengangkat bahu. "Nanti kita dah sampai kat atas, kita carilah nanti."
	Hamid menggelengkan kepala. "Bukan macam tu lah Zulaikha. Dia kena..."
	Tapi Zulaikha tak mempedulikan kata-kata Hamid. Dia terus membuka selak pagar besi itu, dan melangkah menaiki tangga. 
	"Oi! Oi! Kau dengarlah cakap aku dulu!" jerit Hamid yang kelam kabut menutup beg, dan mengejar Zulaikha dari belakang. Zulaikha hanya tersenyum, sambil matanya memandang ke depan. Hatinya sedikit girang, mengikut pancaran cahaya matahari yang terang dari permukaan.





3
	Cahaya matahari bersinar terik petang itu. Memancar dengan segala kekuatan yang ada padanya, membawa haba dan tenaga kepada mereka yang ada di bumi. Kepanasan yang terhasil, menerbitkan peluh di seluruh rongga badan Zulaikha dan Hamid, yang baru sahaja berjalan tak sampai 10 minit di permukaan. Zulaikha berhenti sekejap, mencari bayang tempat untuknya berlindung. Dari kepanasan cahaya matahari yang melampau.
	Matanya mendongak melihat langit yang membiru, cerah tanpa sebarang awan. "Hui, panas!" tutur Zulaikha, yang mula mengipas-ngipas badan.
	"Aih, baru 10 minit dah tak tahan?" soal Hamid, mengelir.
	"Dah 10 tahun aku tak keluar Hamid. Terkurung dalam Camar. Tak biasa lagi," tutur Zulaikha, memberi alasan.
	"Kita tak boleh buang masa. Ada beberapa jam je lagi sebelum malam menjelang. Kita kena cari tempat berlindung sebelum gelap tiba."
	"Ok, ok," akur Zulaikha, yang mula bergerak kembali. 
	"Jangan lalu di tengah jalan, lalu je di tepi bangunan. Terlindung sikit," tutur Hamid lagi.
	"Kalau kita lalu dalam bangunan?" 
	Hamid menggelengkan kepala. "Cari maut. Banyak keraksa tunggu dalam tu."
	Zulaikha mengangguk, faham dengan amaran yang disampaikan Hamid. Tanpa melengahkan masa, mereka meneruskan lagi langkah. Zulaikha di depan, termengah-mengah sambil sekejap-sekejap menyeka peluh. Hamid pula di belakang. Lagaknya seperti ayam jantan. Dengan kepala tak henti dari berpusing di kiri dan kanan. Melihat jalan yang lengang.
	Kerana Hamid tahu, di permukaan, lengang bukan bererti kosong. Lengang bukannya bererti tiada apa. Lengang hanyalah satu ilusi yang menutup bahaya yang sedang menunggu. Kerana dalam setiap bangunan kedai yang mengiringi perjalanan mereka, ada beratus raksa yang sedang menunggu. Menyimpan maut bersama mereka.
	Zulaikha tiba-tiba sahaja menghentikan langkahnya. Bahu jalan yang dilaluinya kini sudahpun ditutup dengan sebuah kereta. Usang dan sudahpun berkarat seluruh permukaannya. Zulaikha berhenti bukan kerana terkejut melihat buruknya kereta. Bukan juga kerana muncungnya yang sudahpun melanggar kedai di depan, menyelerakkan kaca di depannya. Tapi kerana tengkorak yang ada di balik cermin kereta. Dengan kelonsong mata dan juga juga rahang mulut yang terbuka. Memori langit jingga kembali bermain di ruang memori Zulaikha.
	"Zulaikha? Kau ok?" soal Hamid dari belakang.
	Zulaikha mengangguk. "Aku ok. Kita nak terus ke Bukit Kiara ke?" 
	Hamid menggelengkan kepala, tapi matanya tepat memandang wajah Zulaikha dengan penuh kerisauan. Sambil menurunkan beg, Hamid mengeluarkan sekeping peta yang sudahpun ditanda dan diwarnakan.
	"Kita datang dari Camar, dulu dipanggil stesen MRT Cheras. Kita nak pergi pusat sains negara kat bukit Kiara. Kalau ikut dulu, dari Cheras nak ke bukit Kiara lebih kurang dalam 2 jam je jalan. Tapi disebabkan banyak jalan yang dah ditutup..."
	"Dan banyak bahaya yang menanti," tambah Zulaikha.
	Hamid mengangguk. "Kita kena ikut jalan jauh. Lalu lebuhraya ni, ikut Sungai Besi, lepas terowong Smart dan rentas menara berkembar. Lepas tu, kita jalan je terus ke pusat sains. 
	"Patutlah prof cakap boleh makan sampai 2 hari," balas Zulaikha kembali.
	"Yep, sebab bila tiba waktu malam, kita tak boleh berada kat luar. Kita kena cari tempat berlindung."
	"Mungkin kat KLCC ke, atau..."
	"Bukan sebarang tempat berlindung Zulaikha. Setiap satu bangunan ni ada keraksa yang menanti. Macam perangkap. Jadi kita berlindung di tempat yang tertentu je."
	"Contoh?" soal Zulaikha.
	"Nampak tak tanda-tanda hijau atas peta ni? Semua ni lokasi yang telahpun dibersihkan dengan peninjau, dan dipasang dengan sistem keselamatan. Jadi kat sinilah yang kita perlu berlindung," jelas Hamid.
	"Jadi, yang paling dekat sekali..."
	"10-kilometer dari sini. Dekat dengan menara KL."
***
	Tirai langit dilabuhkan. Menutup terus langit yang siangnya tadi membiru. Kini cahaya bulan pula mengambil alih, ditemani dengan bintang yang berkelip indah, bak permata di atas baldu berwarna hitam. 
	Di bawah langit, bangunan-bangunan tinggi yang dulunya bercahaya terang, kini terbiar sepi. Gelap menguasai bumi, tapi ianya tak kosong, penuh dengan penghuni. Bunyi ngauman dan erangan yang ada, memecah kesunyian, membangkitkan seriau pada mana-mana manusia yang masih ada. Dan itulah yang sedang dirasai oleh kedua-dua Hamid dan juga Zulaikha.
	Di atas salah satu bumbung bangunan yang terbiar, mereka berdua sedang duduk, dihadapan unggun api yang sedang marak. Memberi mereka sedikit haba dan kelegaan pada malam itu. Di sekeliling mereka, lampu-lampu UV berwarna biru bertindak sebagai pagar. Membakar mana-mana keraksa yang menghampiri. Itu sahaja pasak yang mereka ada, bagi menghadapi makhluk malam yang mengganas, mengancam mana-mana manusia di permukaan.
	"Lama kau termenung," tegur Hamid, melihat Zulaikha yang tak henti mendongak dari tadi.
	"Dah lama aku tak nampak langit malam macam ni."
	"Tulah, orang suruh jadi peninjau tak nak, degil. Sekarang kau dah nampak kan, manfaatnya jadi peninjau macam aku ni," usik Hamid.
	Zulaika hanya tersenyum. Tak menjawab, sebaliknya menundukkan wajah, dan mengambil sebatang kayu di depannya. 
	"Satu benda aku nak fahamkan kat sinilah. Yang masih aku tengah fikir dari tadi."
	"Apa dia?" soal Zulaikha tanpa mengangkat wajahnya.
	"Macam mana Prof Shankar boleh pujuk kau buat benda ni?"
	"Maksud kau?"
	"Yelah, kau kan Zulaikha. Hardcore punya orang. Kau mana ambil peduli pasal peninjau ke, pasal ahli majlis ke, pasal misi Prof Shankar. Kau...Zulaikha. Apa yang kau kisahkan hanya.... kau, dan takdir...betul tak?" jelas Hamid.
	"Kau perli aku eh?" soal Zulaikha kembali
	"Bukan, aku cuma nak fahamkan ni. Kau cubalah buatkan aku faham. Aku pening memikirkan hal ni dari awal kita berlepas pagi tadi," tutur Hamid lagi, dengan sengih jelas di mulutnya.
	Zulaikha mengeluh. Sekali lagi dia mendongak ke atas, melihat bulan yang malam ini hanya separuh mengambang. Tak sama, seperti mana dalam mimpi ngeri yang sentiasa menghantui tidur malamnya.
	"Kau ingat tak, memori kau masa kau budak-budak?" soal Zulaikha, yang masih lagi mendongak. Sengih di wajah Hamid terus hilang. Kini memori itu datang dalam ruang fikirannya, membawa bersama awan mendung yang mendatangkan suram di wajahnya.
	"Aku ingat. 20 tahun dulu. Masa tu, kali pertama pintu teramung terbuka. Kerumunan berdarah datang menyerang seluruh bandar Kuala Lumpur. Mak, abah, akak aku semua meninggal dunia. Tinggal aku seorang je," tutur Hamid, sayu menguasai dirinya.
	Zulaikha yang dari tadi mendongak kembali memandang tepat ke wajah Hamid. "Owh, maaf Hamid. Aku tak tahu."
	Hamid mengangkat tangan, sambil mengelap titis air mata yang mengalir dari pipinya. "Tak apalah. Aku tak pernah cerita kat kau pun selama ni kan. Lagipun benda dah lama. Dah 20 tahun lamanya."
	"Sorry," tutur Zulaikha lagi, menawarkan maafnya.
	"Kenapa kau tanya?" soal Hamid kembali.
	"Aku tak ingat memori aku sewaktu aku kecil. Memori yang terakhir ada dalam kepala aku, adalah ketika Sangkala menyerang kampung aku dulu."
	Hamid ternganga. Ini merupakan kali pertama dia mendengar tentang ini dari mulut Zulaikha.
	"Kau...kejap.... aku tak faham..." tutur Hamid tergagap, gagap.
	"Aku ada amnesia. Serangan Sangkala kat Gempita membuatkan aku lupa segalanya. Aku tak tahu siapa diri aku, dan apa yang aku buat kat Gempita. Yang aku ingat, saat Sangkala menyasarkan pistolnya pada aku," jelas Zulaikha kembali.
	Hamid kini menutup mulutnya yang dah lama ternganga. Hampir dia tak percaya dengan apa yang baru sahaja didengarinya. Tapi melihatkan wajah sugul Zulaikha, tak ada tanda-tanda yang keluar dari mulut kawannya itu satu penipuan.
	"Kenapa kau tak pernah cerita dengan aku pun?" soal Hamid kembali.
	Zulaikha menundukkan wajah, barangkali merasa serba salah dengan persoalan Hamid itu. Lama Hamid menunggu Zulaikha menyusun ayat, sehingga api yang tadinya marak, mulai malap, mendatangkan kedinginan kepada mereka berdua. Zulaikha mula menggosok-gosok lengannya, mencari kehangatan, sambil bersuara,
	"Aku rasa malu. Sebab aku seorang je di Camar yang tak ada masa silam. Kau, Prof Shankar dan Kapten Razif semua tahu tentang diri kau orang semua. Kau orang tahu dari mana kau orang datang, dan ke mana yang kau orang semua akan pergi. Tapi aku?"
	Hamid masih lagi berdiam. Menunggu Zulaikha menghabiskan bicara. Kayu api yang ada di depannya dicampakkan ke dalam api. Menambah hangat buat mereka berdua. Zulaikha perlahan mendongak, sambil menahan sebak, lalu menyambung tuturnya,
      "Aku tak tahu destinasi mana yang patut aku tuju. Kau tahu tak, macam mana rasanya? Macam aku baru sahaja terbangun dalam kereta api. Aku terbangun dan perasan, yang tiket lansung tak ada kat tangan aku. Konduktor pulak kat depan, tengah periksa semua penumpang. Aku sekarang, hanya menunggu masa sahaja. Menunggu masa untuk konduktor tu sampai di depan aku. Lepas tu, dia pasti akan campak aku kat mana-mana stesen yang dia nak."
      "Sebab tu lah kau tak nak jadi peninjau," tutur Hamid.
      Zulaikha mengangguk. "Aku orang yang tak tahu hala tuju aku ke mana Mid. Aku tahu, yang stesen aku sudahpun ditentukan, sejak azali lagi. Tapi aku tak tahu apa-apa. Aku tak boleh buat apa-apa. Aku hanya boleh menunggu masa dan berserah, jadi buat apa aku bersusah payah?"
      "Kenapa tiba-tiba kau ubah fikiran?" soal Hamid kembali, sambil tepat memandang wajah Zulaikha. Pipi kawannya itu sudahpun basah. Namun wajah itu masih kelihatan kental, dilimpahi cahaya dari unggun api.
      "Sebab Prof Shankar cakap, yang sejarah hidup aku mungkin sekali ada dengan doktor Mahirah."
***
	Malam itu, mimpi langit jingga tak bertandang. Kerana tidur Zulaikha pun lesap, tak kunjung tiba. Hampir setiap jam, bunyi jeritan dan laungan yang menakutkan, memenuhi ruang angkasa. Membuatkan bandar yang tampak gelap dan kosong itu penuh dengan makhluk yang memburu manusia. 
	Mata Zulaikha tak lepas dari membayangkan beratus-ratus raksa ketika itu yang sedang menghuni jalanan. Mencari sekelumit tubuh yang masih boleh dijadikan makanan. Mereka datangnya dari manusia, satu ketika dahulu. Setiap keraksa sudahpun lupa asal usul mereka. Kini hanya hidup tanpa hala tuju, menanti satu destinasi yang pasti. Sama...seperti dirinya.
	Sedar tak sedar, tirai langit mula terbuka semula. Cahaya matahari mula menyinari langit. Zulaikha, masih lagi dengan mata yang terbungkang, ketika Hamid mengejutkannya. Mereka mula berkemas, dan bersiap sedia untuk turun ke bawah. Lampu UV ditutup, dan mereka terus bergerak menuju ke Bukit Kiara.
	Perjalanan mereka pagi itu lancar, tanpa sebarang masalah. Dalam beberapa jam sahaja mereka sudahpun tiba di pusat bandar. Taman yang dulunya menjadi tumpuan pelancong, kini sudahpun ditumbuhi belukar. Menara berkembar yang dulunya menjadi kebanggan, kini sudahpun condong salah satu menaranya. Menunggu masa jatuh ke bumi. 
	Ketika itu, terlintas di fikiran Zulaikha apa yang boleh membuatkan menara setinggi itu layu. Jawapannya merupakan sesuatu yang tak mahu difikirkan Zulaikha. Maka dia dan Hamid saling berpandangan, dan meneruskan perjalanan.
	Mereka berhenti sebentar di depan sebuah tasik. Kerusi yang sudahpun separuh hancur menjadi tempat mereka bersandar, sambil menjamah makanan dari tin yang tak adalah menyelerakan mana. Pada Zulaikha, permandangan yang terbentang di depannya ketika itu lebih indah, dari entah apa yang sedang disuap ke dalam mulutnya.
	"Kau tak tidur ke malam tadi?" Soalan Hamid itu membawa Zulaikha keluar sekejap dari alam lamunan. Dia menoleh melihat Hamid yang memandang wajahnya dengan penuh minat. Barangkali matanya yang merah memberi sedikit petunjuk pada kawannya itu.
	Zulaikha mengangguk, lalu meletakkan makanannya ke bawah. Seleranya sudahpun tertutup. Zulaikha mengambil air dari botol dan mula membasahkan tekak. Mencuci mana-mana sisa makanan yang masih tersekat di kerongkong.
	"Ingat tak apa yang Kapten Razif cakapkan?" soal Hamid kembali.
	Zulaikha tersenyum, "Aku kalau boleh tak nak ingat. Tapi, entah kenapa boleh melekat. Katanya keraksa hanya di bawah, bukanlah sesuatu yang perlu ditakutkan. Hanya perlu diperhatikan."
	"Ya, yang kau perlu takut hanyalah keruman berdarah. Tak ada siapa boleh selamat bila ia datang menyerang."
	Zulaikha mengangguk, tanda dia faham. "Aku cuma teringat, yang kerkasa ini juga, satu masa dulu macam kita. Manusia, yang barangkali sudah hilang masa silamnya, bersama dengan identitinya sekali."
	Hamid terdiam. Tak mampu menawarkan balasan. Kedua-dua mereka hanya memerhatikan keindahan tasik di depan. Memerhatikn burung yang terbang bebas, menjamah apa sahaja isi yang masih ada di dalam tasik. Tak lama selepas itu, mereka masing-masing berkemas, sebelum meneruskan perjalanan ke pusat sains negara.
***
	Jam baru sahaja menginjak pukul 3, ketika mereka tiba di kaki Bukit Kiara. Zulaikha mendongak, melihat bangunan berkubah yang sudahpun separuh berlubang. Di kiri dan kanannya sudahpun ditumbuhi belantara. 
	"Aku pernah pergi tempat ni, masa kecil-kecil dulu," komen Hamid di sebelah. Zulaikha tak menjawab, sebaliknya meneruskan langkahnya ke depan. Matanya terpana pada tangga batu yang tersedia, yang boleh terus membawa mereka ke puncak. Tapi Hamid terlebih dahulu menarik tangan Zulaikha.
	"Sabar dulu. Kau nampak tak tu?" soal Hamid, sambil tangannya menunjuk pada jalan masuk ke puncak bukit, yang sudahpun dicemari belakar. Namun, kelihatan jelas dari sini, sebuah penahan jalan yang diletakkan di situ. Keadaanya yang bersih dan tak dicemari debu menimbulkan rasa tak senang pada hati Hamid.
	"Aku rasa ada orang kat dalam," jelas Hamid, membuat jangkaan.
	"Apa cadangan kau?" soal Zulaikha, yang tidak berpengalaman.
	"Kita kena ikut laluan terlindung, ikut semak. Takut-takut ada yang memerhati dari atas," tutur Hamid. 
	Serentak dengan itu mata Zulaikha mula liar melilau. Mencari di celah-celah semak. Kemungkinan adanya manusia lain di sekitar membuatkannya sedikit teruja. Dan mungkin juga sedikit takut.
	"Kau ikut je aku," arah Hamid. Zulaikha patuh, mengikut Hamid dari belakang. Lelaki itu mula berjalan terbongkok-bongkok menghampiri kaki bukit. Kemudian dia menggunakan kedua-dua belah tangannya untuk mencapai mana-mana rumput dan tangkai yang ada, sebelum dia mula memanjat. Badannya yang kecil dan tegap memudahkannya untuk ke atas. Sedangkan Zulaikha yang lebih besar darinya termengah-mengah mengikut dari belakang. Tapi panjatan mereka lancar, dan tak sampai sepuluh minit, mereka sudahpun sampai puncak.
	Zulaikha terbaring di atas padang rumput yang menyelaputi jalan. Sambil termengah-mengah menarik nafas. Hamid pula terus ke depan, berlindung di balik kereta-kereta berkarat yang sudah lama ditinggalkan, sambil matanya melilau mencari bahaya yang menanti. 
	"Bahaya ni," tutur Hamid.
	"Huh? Kenapa?" tutur Zulaikha, yang masih lagi terbaring.
	"Shh! Senyap sikit," tutur Hamid, sambil mengisyaratkan Zulaikha agar menghampirinya. Zulaikha mengeluh, sambil terbongkok-bongkok menghampir belakang Hamid. Bila hampir, barulah dia nampak apa yang merisaukan hati Hamid. Matanya turut terbungkang melihat sekumpulan pengawal yang sedang menjaga pintu masuk pusat sains. Masing-masing dengan celoreng Sangkala di wajah mereka.

4
	"Kita perlu balik," tutur Hamid, sepatah. Zulaikha tidak menjawab. Matanya terpaku pada pintu masuk pusat sains. Yang dikawal rapi oleh sekumpulan manusia dengan tanda Sangkala jelas di wajah mereka. Orang-orang Sangkala kini berdiri di tempat yang kononnya menyimpan masa silamnya. Menguatkan lagi kata-kata Prof Shankar. Jawapan yang dicari Zulaikha selama ini, mungkin ada di dalam. Sedang menanti untuk dibuka.
	"Zulaikha," tutur Hamid, menarik tangan sahabatnya itu yang masih terpaku. Zulaikha menoleh, tidak faham dengan gerak tangan Hamid.
	"Kita kena patah balik. Cari maut namanya kalau kita teruskan misi ni," tutur Hamid lagi.
	"Kenapa?" 
	"Kau tak nampak tu, ramai orang Sangkala kat depan tu? Masing-masing ada senjata di tangan mereka. Ada yang siap pegang senapang," jelas Hamid kembali.
	"Tu orang-orang Sangkala Mid. Sangkala yang sama yang menyerang kampung aku dulu. Mungkin masa silam memang ada kat dalam tu. Tersimpan kemas dalam nota doktor Mahirah," balas Zulaikha, membuatkan Hamid terpana. Jelas kelihatan tekad yang keras seperti besi pada wajah kawannya itu.
	"Ok, aku faham apa yang kau cuba sampaikan. Tapi ia kerja maut Zulaikha. Kita hanya berdua, mereka ramai. Kita tak mampu nak lawan mereka. Lagipun kita hanya peninjau. Kita dah buat tinjauan, kita balik dan terus laporkan pada Prof Shankar. Kalau dia dah tahu berapa ramai kat sini, dia boleh hantar lebih ramai orang," jelas Hamid lagi, merayu pada sisi rasional Zulaikha.
	Tapi ketika Zulaikha sudah tidak ada sisi rasional. Nekad yang datang dari emosi sudahpun menguasai diri. Zulaikha menggelengkan kepala pantas. "Tu bukan misi kita Hamid. Prof Shankar cakap dengan aku jelas. Dapatkan nota doktor Mahirah yang tersimpan di pusat sains negara."
	Hamid mengeluh panjang. Sambil berpeluk tubuh, kepalanya ligat menyusun ayat untuk menyakinkan kawannya ini. Tapi Zulaikha terlebih dahulu mengelurkan hujah penutupnya.
	"Tolonglah aku Hamid. Kau tak tahu apa yang aku rasa. Selama ni aku hilang punca, macam Keraksa di luar sana. Tak ada identiti. Inilah peluang aku untuk dapatkan balik masa silam aku," rayu Zulaikha, matanya sedikit berkaca.
	Akhirnya, Hamid mengangguk. Rayuan sahabatnya itu sudahpun mencairkan rasional yang ada. Kawan jenis apalah dia kalau tak membantu.
	"Ok, aku cuba cari jalan. Sementara tu, kita kena tunggu malam menjelang."
***
	Bulan naik semula ke langit, bila sahaja tirai malam dilabuhkan. Memberi sedikit cahaya buat Hamid dan Zulaikha yang sedang memerhati dalam kegelapan. Namun, tiada haba yang datang bersama cahaya bulan. Dingin mula terasa sehingga ke tulang. Membuatkan Zulaikha menggigil kesejukan.
	"Lama lagi ke?" bisik Zulaikha. Hamid mengangguk. "Kita kena pastikan yang kawalan kurang ketat. Aku tengah cari lubang untuk kita masuk. Kau tidurlah dulu. Kau tak tidur dari semalam kan?" 
	Zulaikha pantas menggelengkan kepala. Cuba untuk membuangkan kelat yang baru sahaja bertapak di kelopak mata. "Tak apa. Aku nak tunggu," tutur Zulaikha, nekad.
	Sunyi menemani mereka, ketika mereka membiarkan waktu berlalu. Yang ada hanyalah bunyi unggas, dan juga perbualan yang samar-samar kedengaran. Mata Zulaikha kuyu, melihat api yang sudahpan dihidupkan di depan tangga pintu masuk. Kelihatan pengawal-pengawal yang ada semuanya sedang bersitrehat. Bergelak ketawa di depan unggun api, sambil menikmati kudapan yang ada di tangan masing-masing.
	Zulaikha menyangkakan yang inilah waktunya. Inilah waktu yang sesuai ketika pengawal masing-masing sedang khayal. Tapi Hamid masih tak bergerak. Matanya masih pada teropong seperti sedang menunggu sesuatu. 
	Menganguk kini sudahpun menguasai diri Zulaikha. Kejap-kejap dia terlentok, tak mampu menahan mata yang semakin berat. Dia tak tahu apa yang sedang ditunggu kawannya itu, tapi dia tak mampu bertanya, kerana tubuhnya kini sudahpun terlayang di udara. Dia merasakan dirinya sedang terbang, terapung menuju ke pintu masuk pusat sains. Dia dapat melihat segalanya dari atas. 
	Hamid yang sedang meniarap dengan teropong setia di tangannya. Unggun api yang mula malap dikelilingi oleh pengawal yang masing-masing sudahpun terbaring kekenyangan. Zulaikha terapung melepasi mereka, melepasi juga tangga batu yang ingin dilepasinya dari tadi. Tubuhnya kini terpaung di atas kubah yang sudahpun separuh runtuh. Di dalamya kelihatan cahaya lampu yang menyala. Bak mata yang bersinar terang di dalam gelap.
	Perlahan-lahan mata itu bertukar warna, dari putih menjadi kuning. Dari kuning menjadi hijau. Kini ia bukanlah lagi lampu. Kini ia adalah mata Sangkala. Yang memerhatinya dengan penuh amarah. Jantung Zulaikha berdegup kencang. Merecik peluh turun dari dahinya. Mata itu pula memandang tepat pada Zulaikha. Seperti pancaran laser yang ingin membunuh. 
	Suara yang kuat pula kedengaran di ruang angkasa. Bergema sehingga hampir menggugurkan jantungnya. 
"KAU TAK BOLEH LARI DARI TAKDIR!"
	"Zulaikha! Zulaikha!" Panggilan Hamid menarik Zulaikha keluar dari alam mimpi. Jeritan hampir keluar dari tekak gadis itu, tapi Hamid sempat menutup mulut kawannya, sambil menahan tangan Zulaikha yang dari tadi mencakarnya.
	"Wei ni akulah!" bisik Hamid ke telinga kawannya itu, membuatkan Zulaikha melepaskan rontaannya. Hamid pun melepaskan tangannya dari mulut Zulaikha, membiarkan kawannya itu tercungap-cungap mencari nafas.
	"Kau dah kenapa cakar-cakar muka aku yang hensem ni?" soal Hamid kembali.
	Zulaikha kini terbaring semula di atas rumput, "Sorry. Mimpi. Kenapa kau kejut aku?" 
	"Dah tiba masa. Kebanyakan pengawal dah tertidur," tutur Hamid kembali.
	Zulaikha bangkit kembali, memerhatikan ke arah tangga. Seperti mana di dalam mimpinya tadi, unggun api itu semakin malap. Dikelilingi oleh pengawal yang sudahpun lenak diulit mimpi.
	"Jom," ajak Hamid yang sudahpun bangun. Zulaikha mengikut, dan kedua-dua mereka keluar dari belukar yang menjadi tempat persembunyian mereka tadi. Mereka terbongkok-bongkok dalam kegelapan, menghampiri pusat negara yang tersergam megah diapit kesunyian.
	Langkah mereka pantas, namun berhati-hati. Mereka bak pencuri yang sedang menghampiri rumah agam. Dan bila sahaja kaki mereka menjejak tangga, mata Hamid melilau ke kiri dan kanan, memastikan tiada kejutan yang menanti. Setelah yakin, mereka berdua berjalan melewati pengawal di pintu. Yang sudahpun terbaring di dinding, sambil berdengkur. Senapang setia menemaninya di sebelah. Seperti memerhatikan sahaja tuannya yang sedang nyenyak tidur. 
	Zulaikha menunduk, mula mencapai senapang yang terbiar.
	"Oi! Kau buat apa tu?" panggil Hamid. Separuh menjerit, separuh berbisik. Matanya terbungkang besar melihat kawannya itu yang berani tak bertempat. 
	"Kita perlukan senjata," tutur Zulaikha, selamba. Senapang itu kini sudahpun disarungkan di belakang badan.
	"Kau tahu pakai ke?" soal Hamid, terjegil matanya bertanya.
	Zulaikha sekadar mengangkat bahu, lalu terus berjalan melepasi kawannya. Mengundang keluhan dan geleng kepala yang pantas dari Hamid. Mengucap panjang Hamid dibuatnya.
	Tak seperti di dalam mimpi Zulaikha, isi dalam pusat sains negara tak diterangi lampu. Dalamya gelap, kusam. Mujurlah kubah di atas sudahpun berlubang. Membawa sedikit cahaya dari bulan, masuk ke dalam. Seperti yang dijangka Hamid pula, tiada siapa yang berkawal di dalam. Membolehkan mereka bergerak bebas, tanpa perlu berjaga-jaga.
	"Mari. Kalau ikut pada Prof Shankar, memorial doktor Mahirah ada di tingkat atas."
***
	Di Camar, kehidupan berjalan seperti biasa. Penduduknya masing-masing keluar menguruskan tanaman dan juga ternakan yang ada, di bawah lindungan pengawal dan peninjau yang mengawal ketat keselamatan di dalam Camar. Ada lebih kurang 50,000 penduduk di sini, setiap satu dari mereka mencari perlindungan dari malapetaka kerumunan berdarah yang melanda seluruh dunia, sejak 20 tahun yang lalu. Di sini mereka selamat. Di sini mereka boleh hidup di bawah perlindungan. Kerana di luar sana yang tinggal hanyalah kesengsaraan.
	Shankar, yang sedang berdiri di ruang pejabatnya, memerhatikan penduduk Camar dari atas. Di sebelah tangannya ada secawan kopi. Yang sekejap-sekejap dihirup, sambil dia merenung melihat orang lindugnannya. Yang meletakkan kepercayaan mereka semua padanya. Dia bukanlah seorang pemimpin, dia hanyalah seorang saintis. Tiada sifat kepimpinan padanya. Yang ada hanyalah pengetahuan, dan rahsia. Yang akan dipegangnya sehingga ke penghujung hayat.
	"Ehem!" Panggilan yang garau itu membuatkan Shankar menoleh. Melihat Kapten Razif yang sedang berdiri di depan mejanya. Shankar tersenyum. Padanya, Razif lebih sesuai dipilih sebagai ketua. Orangnya tegas, bijak, dan berpandangan jauh. Cuma, nasib tak menyebelahinya. Penduduk Camar tidak memilih Razif sebagai ketua.
	"Ya, Razif?" soal Shankar, sambil kembali ke mejanya. Cawan kopi itu diletakkan kembali di atas meja, lalu dia melabuhkan punggung di atas kerusi. Razif juga berbuat yang sama. Sambil meletakkan kedua belah sikunya di atas meja. Matanya merenung tajam ke arah Shankar yang sentiasa tersenyum. Barangkali sedang menyusun ayat untuk membuka bicara.
	"Kau hantar Zulaikha ke luar?" soal Razif.
	Shankar sekadar mengangguk.
	"Dengan Hamid sekali?" 
	Shankar mengangguk lagi. "Kau.... tak suka?" soal Shankar kembali.
	Razif mengeluh, lalu mengalihkan kedua belah sikunya dari meja. Kini dia berpeluk tubuh, sambil berkata, "Kalau aku bantah pun, kau bukan nak dengar cakap aku."
	Kini giliran Shankar pula untuk mengeluh. "Jangan macam tu Razif. Kau tahu kan, aku letak kau sebagai orang kanan aku. Aku hargai nasihat kau. Banyak pandangan dan nasihat kau yang aku terima."
	"Tapi tak kalau melibatkan Zulaikha," balas Razif kembali.
	"Apa maksud kau?" soal Shankar," berkerut dahinya.
	"Aku dah lama perasan Shankar. Bila sahaja melibatkan Zulaikha, rasional mula hilang dalam fikiran kau. Kau dah lupa ke, masa kau suruh aku ambil dia sebagai peninjau? Budak yang paling bermasalah di Camar, dan kau masukkan dia bawah jagaan aku," tutur Razif kembali.
	"Sebab aku percaya kau boleh bimbing dia. Jadikan dia orang yang hebat. Sebab itu memang takdir dia. Sebab tu dia tercampak ke sini," balas Shankar.
	Tapi Razif masih berpeluk tubuh, masih lagi menggelengkan kepala. "Kau tak nampak ke Shankar? Dia bermasalah. Dan dia banyak bawak masalah kepada aku, dan juga kepada peninjau-peninjau yang lain. Tu sebab aku tak berani nak letak dia nak luluskan dia sebagai peninjau. Aku tak berani nak letak dia dalam mana-mana pasukan peninjau. Sebab aku tak nak ada orang aku yang terkorban sebab dia!"
	Shankar mengeluh panjang. Bila Razif sudah mula meninggikan suara, bermakan emosi sudahpun mula mengusai bicaranya. Shankar perlu berhati-hati menyusun kata, agar perbualan biasa tak bertukar menjadi pertengkaran. Mungkin lidahnya perlu diasah sedikit, agar terurai sedikit amarah yang sedang menggerumuni sahabatnya itu.
	"Kau tak patut jadikan apa yang berlaku dulu sebagai penentu tindakan kau sekarang," tutur Shankar, tenang. Tapi ayat itu cukup untuk membuatkan Razif tersentak. Dia tak lagi berpeluk tubuh, sebaliknya merapatkan badannya ke meja, sambil memandang tajam ke wajah Shankar.
	"Ya, aku tahu siapa sebenarnya Zulaikha. Aku kenal dia satu ketika dulu. Tapi aku tak tahu apa yang berlaku pada dia. Apa yang membuatkan dia tercampak ke sini. Tapi, yang aku tahu, orang yang aku kenal satu ketika dahulu, bukanlah Zulaikha sekarang."
	"Kau betul Razif. Memang kau tak tahu apa yang jadi pada dia. Kau tak tahu macam mana dia boleh tercampak ke sini. Tapi aku tahu apa yang sebenarnya berlaku pada dia. Dan aku juga tahu takdir dia nanti."
	Razif ingin membuka mulut, memprotes, tapi Shankar terlebih dahulu mengangkat tangan. 
	"Aku tak akan hantar dia ke luar sana, kalau aku tak yakin yang dia akan terselamat. Takdir dia bukan di situ."
	Razif kini tersandar kembali di kerusinya. Tapi tak pula dia berpeluk tubuh. Matanya masih tajam memandang Shankar. Seolah-olah sedang mengimbas kebenaran di sebalik pertuturan kawannya tadi.
	"Kau dapat ni semua dari pendita ke?" soal Razif kembali.
	Shankar mengangguk. "Berapa besar peranan dia dalam semua ni?"
	"Kemungkinan sekali, dialah kunci untuk kita selamatkan dunia dari malapetaka ni," tutur Shankar kembali.
	Razif berdengus, sambil memalingkan kepalanya. Dia tak berpuas hati, tapi tak mampu berbuat apa-apa. Kerana bila nama pendita dipetik, ia merupakan sesuatu yang sudahpun mutlak.
	"Ok, suka hati kau Shankar. Tapi, aku cuma ingatkan kau. Yang Zulaikha tu bermasalah. Satu hari nanti, kita semua akan susah sebab dia," tutur Razif kembali.
	"Shankar! Prof! Tolong!" Suara Madam Kwoo di depan pintu mengejutkan mereka berdua. Razif tersenyum. Manakala Shankar pula mengeluh panjang.
	"Kan aku dah cakap," tutur Razif, sambil tersenyum puas.
	"Tolong prof! Ada orang curi buah saya."
***
	Doktor Mahirah. Lagenda Saintis Malaysia. Satu-satunya anak watan yang pernah menerima anugerah Nobel dalam Fizik. Ianya pada tahun 2024, ketika kajian Doktor Mahirah tentang menterbalikkan entropi menggegarkan seluruh komuniti saintifik.
	"Hamid, en...entropi tu apa?" soal Zulaikha. 
	"Hm?" Hamid yang sedang khayal melihat satu demi satu pameran kaca yang ada tersentak bila dipanggil. Dia berjalan menghampiri Zulaikha yang sedang berdiri di depan sebuah poster yang separuh terbakar. Tubuh seorang gadis berambut merah terpampang di situ, tapi wajahnya sudah terbakar, meninggalkan kesan hitam di atas poster. Di bawahnya, beberapa baris tulisan menceritakan tentang biodata doktor Mahirah. 
	Lahir di Kuala Lumpur, membesar di Melaka. Bersekolah di Sekolah Menengah Tanjung Kling. Menyambung pelajaran di Universiti Malaysia. Tapi bacaan Zulaikha terhenti bila dia sampai pada perkataan entropi.
	"Dia macam...." Hamid terhenti sebentar, sambil memetik-memetik jarinya. Seolah-olah aksi itu boleh membuatkan otaknya berpusing lebih pantas.
	"Susahlah nak terangkan, ni konsep sains aras tinggi ni," sambung Hamid kembali.
	Zulaikha hanya terdiam. Dia memerhatikan poster itu yang meninggalkan kesan terbakar pada wajah doktor Mahirah. Sebelah tangannya mula meraba pada parut terbakar di pipinya. Satu soalan mula terlintas di ruang fikirannya ketika itu. "Aku ke doktor Mahirah?"
	"Kau dah jumpa nota doktor Mahirah?" soal Hamid kembali.
	Zulaikha yang tadinya mendongak, menundukkan pandangan matanya ke bawah. Kelihatan sebuah buku nota tersimpan kemas dalam almari kaca. Ada corak rama-rama menghiasi kulit buku itu. Nama doktor Mahirah juga terpampang di situ. "Mahirah binti Sa'adon." tutur Zulaikha. "Tu ke nama sebenar aku?" soal Zulaikha lagi dalam hatinya.
	Melihat almari kaca itu yang masih bermangga kemas, Hamid bertanya, "Macam mana kita nak keluarkan ni?"
	Zulaikha tak sempat membalas. Kerana tak semena-mena mata Hamid membulat besar. Dari kejauhan kedengaran bunyi yang sangat menakutkan. Menaikkan seluruh bulu roma yang ada di badan mereka. Ruang angkasa sekeliling mereka tiba-tiba bergema dengan bunyi berjuta kepak yang berdesir. 
	Darah terus hilang dari wajah Hamid. Jika ditoreh pun pipinya yang gebu itu, yang keluar nanti hanyalah angin. Dia kaku, tak mampu bergerak. Kerana yang datang itu berjuta, dan membawa maut bersamanya. Tapi Zulaikha masih lagi sedar. Dengan pantas dia mengambil kerusi kayu yang paling dekat, dan memecah almari kaca itu. 
	"Hamid! Hamid!" Zulaikha menjerit, memanggil kawannya itu, sambil menyimpan buku nota doktor Mahirah dalam beg galasnya. 
	Panggilan kuat dari Zulaikha menyedarkan lelaki itu. Tapi wajahnya masih lagi pucat, putih disinari cahaya bulan. Di luar, bunyi itu semakin hampir. Diserangi jeritan dari pengawal yang masih lagi di luar.
	"Kerumunan.... kerumunan berdarah."
	"Hamid! Hamid! Kita kena cari tempat berlindung!" jerit Zulaikha lagi. Kali ini dia menarik kuat tangan kawannya itu. Memastikan yang Hamid tak lagi terpaku. Di luar, bunyi itu semakin kuat. Kedengaran berjuta kepak itu kini sedang menyelubungi keseluruhan bangunan. Cahaya bulan yang tadinya menyinari wajah Hamid kini bertutup dek kerana berjuta kepak yang kini mengelilingi mereka.
	Menyedari yang maut semakin hampir, Hamid akhirnya mengangguk. "Kita ke bawah. Bangunan ni ada ruang bawah tanah. Kita boleh berlindung di situ!"
	Sebaik sahaja Hamid menyampaikan cadangannya seluruh tingkap pusat sains kini pecah. Ditembusi berjuta-juta kerumunan berdarah. Hamid terus mengeluarkan suar dan menghidupkannya. Suar itu menghasilkan cahaya ultralembayung, yang boleh memberi perlindungan sementara kepada mereka. 
	"Zulaikha! Rapat dengan aku!" tutur Hamid yang melangkah ke depan, dengan perlahan dan penuh berhati-hati. Beribu-ribu kepak yang berdesir kini menghampiri mereka, mengelilingi sahaja, tapi tak mampu berbuat apa-apa. Cahaya yang ada itu membunuh mana-mana kepak yang menghampiri. 
	Zulaikha, menyedari apa yang sedang direncanakan Hamid mula membantu. Dia menghidupkan suarnya sendiri, dan mencampakkannya ke tangga. Memberi ruang selamat untuk mereka ke tingkat bawah. Kedua-dua mereka melangkah lebih pantas, dan melompat bila sampai ke tingkat bawah. 
	"Situ!" jerit Hamid. Zulaikha menoleh, melihat sebuah pintu merah dengan papan tanda 'Keluar' di atasnya. "Aku harap pintu tu terbu..."
	Tapi Zulaikha tak sempat menghabiskan ayatnya. Dia perasan ada sesuatu yang tak kena. Seluruh kepak itu kini sedang berhenti, danu mula mara berkumpul di arah kanannya. Zulaikha menoleh, dan terpaksa mendongak setinggi yang mungkin. Suar yang menyala di tangan hampir terlepas. Matanya terbeliak besar. Lututnya longgar, membuatkan dia hampir terduduk.
	Beratus-ratus ribu kepak kini sedang berkumpul, dan perlahan-lahan membentuk makhluk yang sangat tinggi. Kepalanya mencecah bumbung pusat sains, dan matanya menyala merah, bak bintang yang bersinar terang dari neraka. Kakinya yang sebesar lori kini hanya sehasta dari Zulaikha. Ia sudahpun diangkat separuh, hampir sahaja memijak gadis itu yang kini bagaikan dipasung. Kaku dengan ketakutan.
	Mujurlah, Hamid masih kekar. Dengan pantasnya dia mencampak suar ke depan Zulaikha, dan menarik gadis itu sekuat hatinya. Suar yang dicampak memecahkan kaki yang hampir melenyek Zulaikha. Memberi peluang kepada mereka berdua untuk melarikan diri. 
	"Cepat Zulaikha! Cepat!" Hamid menjerit sekali lagi, sambil melepaskan suarnya yang terkahir. Zulaikha sempat mendongak kali terkahir, melihat makhluk itu yang kini meronta kesakitan. Rontaan makhluk gergasi itu meruntuhkan bumbung pusat sains. Kubahnya jatuh bersepai, bersama dengan sisa bumbung yang masih ada. Menghempap semua yang ada di bawahnya.
	Melihat yang semuanya sudahpun hancur musnah, Zulaikha berlari menghampiri Hamid. Pintu merah itu kini sudahpun terbuka, dan mereka berlari menuruni tangga, menuju ke tingkat bawah. 








Interlude: Dari Diari Doktor Mahirah
	Entropi merupakan satu fakta sains yang menarik untuk dibincangkan. Ia merupakan satu hukum termodinamik. Dan pada masa yang sama ia juga merupakan satu hukum alam. Pada pendapat akulah, saintis muda yang baru sahaja bergelar doktor (eceh!). (Pada usia 23 pulak tu!) (Hehe). Aku dah merapu. Ok, mula semula dari awal.
	Kenapa aku kata yang entropi tu satu hukum alam. Sebab Hawking sendiri cakap macam tu. Tak adalah, dia tak adalah exactly cakap macam tu. Dia cuma cakap yang yang entropi itu meningkat mengikut masa. Tapi entropi itu sendiri apa?
	Entropi merupakan satu kuantiti yang mengukur darjah ketidaktentuan dalam sesuatu sistem. Nak mudahkan kalian semua faham, cuba bayangkan air. Air kalau ikut sains terdiri dari gabungan molekul-molekul H2O. Dan H2O ini ada tiga keadaan yang tersendiri. Ada cecair (air), ada pepejal (ais), dan ada juga dalam bentuk gas (stim). Ais ni bentuk dia paling seragam. Kalau kau buat ais tu dalam bentuk kiub, sampai ke sudahlah bentuk dia berubah menjadi kiub. Ais tidak ada ketidaktentuan dalam bentuknya. Bentuknya tetap. Kerana itulah entropinya rendah. 
      Berbeza pula dengan air dan juga stim, kedua-duanya mempunyai bentuk yang tak tetap. Air akan mengikut acuan, manakala gas pula akan memenuhi mana-mana ruang. Kedua-duanya mempunyai ketidaktentuan yang lebih tinggi, maka entropi mereka juga lebih tinggi. 
      Jadi berbalik kepada kata-kata Hawking tadi. Yang katanya entropi semakin meningkat mengikut masa. Kenapa? Jelas kan? Sebab ianya hukum alam. Ais semakin lama akan mencair, lalu menjadi air. Lama-lama air akan tersejat menjadi wap, sama seperti stim. Sebab itulah Hawking mengatakan yang entropi itu meningkat mengikut masa.
      Yang menariknya di sini, begitulah juga dengan hidupan. Dan juga alam semesta. Lama kelamaan, kita sebagai manusia akan mereput. Bertukar debu, dan akhirnya bercampur dengan tanah. Kadar entropi kita meningkat, seiring dengan peningkatan masa.
      Macam takdir pula bunyinya. Kan?
      
      
Bab 2: Rumah Lama di Atas Bukit
Tahun 1994
	Seluruh kisah ini, sebenarnya bermula berpuluh juta tahun yang dahulu. Dari tempat yang cukup jauh sekali. 10 billion batu jauhnya dari bumi. Ia datang dari ruang yang gelap dan pekat. Merentas seluruh sistem solar. Dari Pluto ke Kejora, sebelum ia menghampiri rembulan. 
      Angin solar yang bertiup kencang dari matahari, membakar dan meleraikan ais yang ada di permukaannya. Menghasilkan ekor berapi yang cukup cantik sekali, satu keindahan yang dikagumi mereka yang ada di bumi. Jika saudaranya kebanyakan memilih untuk tidak menjejak bumi, tidak bagi dia. Sebahagian kecil dari badannya bercerai, memasuki atmosfera. Geseran yang terhasil membakar seluruh ais di permukaannya. Meninggalkan terasnya yang kini meluncur laju menuju ke bumi.
***
	Ketika tubuh komet itu menghampir bumi, seorang gadis berambut merah sedang memerhatikan keindahan itu, dari tingkap hospital. Matanya yang basah, yang dari tadi digenangi air mata, kini terpaku melihat ekor berapi yang mewarnai langit. Hatinya yang sebak tersentak sebentar melihat keindahan itu. Dan bila kepala ekor berapi itu berpecah, tubuh gadis itu seperti dapat merasai gegarannya.
	"Mahirah."
	Suara yang lembut itu membuatkan gadis itu pantas mengesat mata. Gadis yang bernama Mahirah itu perlahan menoleh, melihat abangnya yang sedang berdiri di koridror. Wajah si abang tersekat antara senyum dan duka. Barangkali menahan kesedihan yang sedang menggunung di jiwa.
	"Mama panggil sayang," tutur abangnya yang bernama Zahir. Mahirah mengangguk, lalu menunddukkan wajah. Perlahan dia berjalan, melepasi abangnya yang sudahpun melabuhkan punggungya di atas sofa. Mahirah sempat melirik pada mata Zahir yang kini sudahpun berkaca. Mungkin abangnya menunggu peluang yang sesuai untuk menghamburkan air mata.
	Langkah Mahirah longlai. Dia berjalan merenasi koridor hospital, menuju ke bilik mama. Di kiri dan kanan jururawat melepasinya, tanpa mengambil peduli pada hatinya yang semakin memberat. Sugul wajahnya. Air mata dah naik kering dibuatnya. Kesedihan merupakan sesuatu yang lali buatnya sejak dua bulan yang lalu. Sejak doktor menyampaikan diagnosisnya, 'Kanser'. Satu perkataan sahaja, sudah cukup untuk memporak porandakan hidup mereka semua.
	Mahirah berhenti. Dia mendongak melihat nombor wad. Bilik no 414. Nombor 4, nombor yang resminya ditakuti oleh ramai orang Cina. Nombor yang katanya membawa maksud kematian. Ia nombor yang sama, yang diberi pada pekanyit yang dihidapi mama. Kanser usus, tahap ke-empat. Tahap yang terkakhir. Yang ada hanya satu digit sahaja peluang untuk sembuh. Pada tahap ini, siapa yang menghadapinya hanya diberi anggaran tempoh berapa lama masa yang mereka masih ada.
	"Kalau ikut pada anggaran saya, puan ada masa antara 4-5 bulan sahaja lagi."
	Mama menerima berita itu dengan hati yang tabah. Mahirah pelik bagaimana mama masih boleh menuturkan senyuman, sedangkan air mata Mahirah di ketika itu sudahpun melimpah. Dan begitulah seterusnya, hampir setiap hari, sehinggalah ke hari ini.
	 Dengan satu nafas yang panjang, Mahirah melangkah masuk ke dalam. Ketika itu, dia mengharapkan untuk menuturkan kata-kata terakhir pada mama. Memohon maaf, atas segala kesilapannya, dan meminta berkat dari mama. Tapi, segalanya, sudahpun terlambat.
	Sebaik sahaja Mahirah berhenti di depan katil mama, tubuh yang sudahpun kurus kering itu, sudahpun tidak lagi bernyawa. Mahirah cuba, sedaya upaya untuk mengejutkan tubuh itu. Digerakkannya, dipanggil-panggil, tapi tubuh itu hanya longlai di situ. Tidak bergerak. Dengan sebak yang kini sudahpun menggunung, lututnya longgar membuatkan gadis itu terduduk. Mahirah mengerang sekuat hatinya, bergema suaranya di seluruh koridor hospital.
Di luar, komet itu terus bergerak, menuju ke destinasinya.
***
	Di atas langit Tanjung Kling, sebuah kampung yang terletak di tepi pantai Melaka, serpihan komet itu melintas, mewarnakan langit yang tadinya pekat gelap, menjadi secerah tengah hari. Kebanyakan penduduk ketika ini sedang nyenyak tidur. Enak hanyut dalam dunia mimpi. Yelah, jam pun baru menginjak pukul 4 pagi.
	Hanya ada segelintir sahaja yang sedar, diwaktu langit tiba-tiba sahaja bertukar cerah. Salah seorang dari mereka adalah gadis berumur 15 tahun bernama Jas. Usianya muda, tapi tanggungjawab sudahpun menggunung di bahunya. Seawal 4 pagi lagi, dia sudahpun bangun, menyiapkan sarapan untuk si ayah. Ayah akan ke laut pagi ni, bermula seawal 5 pagi. Itupun jika mabuknya malam semalam sudahpun hilang. Jika tak, tak berasaplah dapur hari ni.
	Dengan berbekalkan lampu pelita, Jas terpaksa membongkok menghidupkan kayu api di bawah dapur rumahnya. Mereka tak punyai dapur gas. Tak mampu, kata si ayah. Ya, mungkin ayahnya hanya mampu untuk membeli guinness stout, ataupun kad 4D yang boleh dilorek. Ataupun najis yang boleh dicucuk dan membawa khayal. 
	Dengan peluh yang akhirnya dah menitik dari pipinya, api berjaya juga dihidupkan. Jas bangun, menyeka peluh yang kini sudah melorek wajahnya bersama arang. Ketika dia mendongak keluar, matanya terpandang pada ekor berapi yang sedang melintas di atas langit kampungnya.
	"Tahi bintang ke?" tutur Jas sendirian. Dia bangun, dan perlahan-perlahan berjalan keluar dari pondok rumahnya. Matanya mendongak tinggi memandang komet yang kini hanya beberapa ratus meter sahaja dari permukaan bumi. Di waktu itu, memori sedang ligat bermain dalam fikiran gadis itu. Ucapan kawannya, Hanis, yang merupakan takdir yang dipautnya selama ini.
	"Kalau ikut banyak budaya dalam dunia ni, kalau nampak tahi bintang, elok berdoa," tutur Hanis, budak lelaki dengan nama perempuan. Ketika itu, mereka sedang berada di perpustakaan. Hanis, anak cikgu. Pemudah harapan kampung. Paling cemerlang di sekolah, dan kini belajar di asrama. Hanis juga seorang yang suka membaca. Dan di mana sahaja dia pergi, Jas akan menemaninya.
	Kerana Jas melihat Hanis sebagai takdirnya. Hanis sebagai jalan keluar. Yang boleh membawanya keluar dari kepapaan yang mencengkam. Dari kehidupan yang tiada masa depan.
	Jas menoleh sebentar ke belakang. Melihat pondok rumahnya yang usang. Letaknya betul-betul di tepi pantai. Dengan hanya beratpkan nipah. Kayu-kayu yang menjadi dinding rumahnya pun ada yang sudah reput. Menunggu masa untuk jatuh.
	Melihat keadaan rumahnya sendiri, Jas bertambah sebak. Dia menoleh ke depan semula sambil mendongak, dan mula berdoa. Ketika itulah, langit tiba-tiba sahaja bertukar cerah. Diiringi letupan yang maha kuat, menggegarkan gegendang telinga.
***
	Kampung Tanjung Kling ada Tok Ketuanya. Namanya Pak Rahman. Dikenali dan disegani seluruh kampung. Dah hampir 20 tahun pegang jawatan. Sejak dari umurnya 40-an lagi. Tiap kali undian JKKK di Japerun, hanya namanya sahaja yang diangkat. Tak pernah ada nama lain yang diusulkan. Tak pernah ada yang cuba mencabar.
	Sebab semua penduduk Tanjung Kling tahu siapa Pak Rahman. Datangnya dari keluarga baik-baik. Abangnya sendiri bekas YB, 10 tahun memegang kerusi. Pak Rahman sendiri ada banyak pengikut. Geng surau, geng kedai kopi, geng nelayan, geng cikgu, kesemuanya menyukai Pak Rahman. Banyak dah yang dia buat untuk kampung ni. Banyak dah yang dikorbankan. 
	Tapi Pak Rahman bukan sahaja ada pengikut. Dia juga ada musuh. Cuma mereka semua tak berani nak melawan Pak Rahman secara berdepan. Sebab masih segar dalam ingatan mereka apa yang terjadi pada Pak Latif.
	Pak Latif dari geng dusun getah. Dia dengan rakan-rakannya ada berekar dusun getah yang sudah lama terbiar. Tak ada siapa yang mampu usahakan. Kerana mereka masing-masing sudah tua, dan anak-anak dah ramai yang merantau.
	Pak Latif mendapat tawaran yang baik dari seorang taikun, untuk menjual dusun getah miliknya dan kawan-kawan. Tapi Pak Rahman melarang. Sampai menjadi pertengkaran di dewan Japerun. Akhirnya Pak Latif berkeras. Kerana tawaran yang diterima merambangkan mata. Pak Rahman yang tak suka bila dilawan sebegitu mengambil tindakan. Dilaporkan nama Pak Latif pada pihak SPRM. Kononnnya Pak Latif menerima suapan untuk menjual tanah wakaf. Membuatkan Pak Latif akhirnya dipungut masuk penjara. Meninggalkan seorang isteri dan dua orang anak terkapai-kapai tanpa haluan.
	Tapi Pak Rahman kisah apa. Yang penting tak ada siapa berani melawannya. Yang penting dia disegani. Yang penting dia dihormati sebagai ketua kampung. Tapi, disebalik nama dan reputasi Pak Rahman, dia tetap ada kelemahannya yang tersendiri. Kelemahan yang bagaikan duri, bila-bila sahaja boleh mencarik dan merosakkan nama baiknya. Malangnya, kelemahan itu adalah darah dagingnya sendiri.
	Sebagai ketua kampung, Pak Rahman sentiasa mengharapkan anaknya akan mengikut jejaknya. Menjadi pemuda contoh, harapan kampung. Disegani dan dihormati seluruh penduduk Tanjung Kling, tak kita tua ataupun muda. Tapi Izwan lain benar perangainya. Dia lebih suka bersendiri, tak bercampur dengan masyarakat. Apa yang digemari budak itu hanyalah melukis. Kalau dia melukis potret ke, lukisan pemandangan ke, Pak Rahman boleh terima.
	Ni tidak, yang dilukisnya benda-benda mengarut. Benda-benda yang tak masuk di akal. Yang terletak dalam dunia khayalannya sendiri. Kuda terbanglah, robotlah, raksasa jadianlah. Semuanya benda-benda mengarut. Kadangkala, Pak Rahman nak saja mengoyakkan buku nota anaknya itu. Lebih-lebih bila telinganya mendengar mulut orang kampung.
	"Kau tengok anak Pak Rahman tu. Pelik perangai dia. Dah lah tak bercampur orang. Berkawan pulak, dengan anak si penagih." Kata-kata yang sampai ke telinga Pak Rahman bak duri yang mencarik-carik, meninggalkan kesan yang dalam. Mengumpulkan amarah yang sentiasa meletus bila Izwan anaknya itu berdirir di depannya.
	Jadi bila Izwan malam tadi berdiri di depannya, meminta izin untuk ke festival yang mengarut, marah yang tersimpan itu tak mampu ditahan lagi. "Kau nak pergi mana?" soal Pak Rahman, perlahan sahaja. Tapi siapa yang mengenali orang tua itu pasti dapat mengesan nada amaran dalam pertuturan yang bergetar sikit itu. Izwan yang terlalu hanyut dalam euphoria, tak menyedari amarah ayahnya.
	"Nak pergi festival komik ayah," balas anak lelakinya itu, lembut. Dengan senyuman. Si ibu yang sedang menjamu makan, terkesima melihat senyuman anaknya itu. Belum pernah lagi si ibu nampak senyuman sebegitu pada mulut anaknya. Tapi tak bagi si ayah. Pak Rahman yang khayal dengan amarah hanya membasuh tangannya pada kendi, lalu bangun menuju ke bilik anaknya.
	Izwan dan ibu hanya memerhatikan sahaja gelagat ayahnya itu. Mereka mendongak melihat Pak Rahman yang tak senyum, tak juga mencuka. Hanya tenang sahaja wajah orang tua itu, berjalan melepasi mereka. Selang beberapa saat, Pak Rahman keluar dari bilik anaknya, membawa buku nota kesayangan Izwan. Kelihatan Pak Rahman menyelak helaian demi helaian. Melihat hasil lukisan anaknya. Dari kuda terbang, sampailah pahlawan terbang, setiap satunya ditenung Pak Rahman sambil berjalan. Sehinggalah dia sampai di depan anaknya.
	"Ni ke komik yang kau tulis?" soal Pak Rahman, sambil mengangkat buku itu di depan wajah anaknya.
	Izwan mengangguk, masih lagi dengan senyuman yang sama di wajahnya. Tapi senyuman itu tak kekal lama. Ianya terus lesap, bilamana Pak Rahman mengoyakkan buku notanya sekuat hatinya.
	"Ayah!" jerit Izwan, yang menghampiri ayahnya, cuba untuk mencapai buku itu. Menghalang ayahnya dari menceraikan buku nota itu yang kini sudahpun terbelah dua. Tapi Pak Rahman dalam amarahnya terus menampar Izwan, sehingga anaknya itu tercampak ke tepi.
	"Abang!" tutur si ibu, yang terus berlari mendapatkan anaknya. Pipi Izwan berbekas merah dengan tamparan ayahnya. Tapi Pak Rahman tak mengambil peduli pada isteri dan anaknya itu. Dia terus mengoyak dan mencarikkan buku nota itu, sehingga menjadi cebisan. Selepas puas hatinya, dia mencampakkan cebisan itu ke lantai. Izwan, yang kini sudahpun berkaca matanya, sebak melihat hasil usahanya selama ini dikoyakkan seperti sampah oleh ayahnya sendiri. Dia merangkak mendapatkan cebisan-cebisan itu, dengan tangisan esak jelas kedengaran dari mulutnya. Sambil si ibu mencuba sedaya upaya untuk menenangkan Izwan.
	Tapi Pak Rahman berdiri tinggi dengan amarahnya. "Selagi aku masih hidup, kau jangan harap kau boleh lukis benda-benda ni lagi! Aku haramkan kau tahu tak! Aku haramkan!"
	Suara Pak Rahman masih bergema di dalam rumah, walaupun dia terus meninggalkan rumahnya beberapa minit kemudian. Meninggalkan Izwan yang masih menangis teresak-esak memungut cebisan notanya, sambil ditemani si ibu.
	Malam itu, ketika Pak Rahman dan si ibu sedang nyenyak tidur, Izwan masih lagi bangun. Dengan bantuan cahaya bulan, semalaman dia duduk di mejanya, menyambung cebisan-cebisan komik yang diceraikan ayahnya. Air mata masih lagi berbekas di pipi, tangannya terketar-ketar, tapi setiap cebisan yang dikumpulnya tadi, akhirnya berjaya disambungkan kembali dengan pita pelekat. Ketika itulah, langit yang tadinya gelap, tiba-tiba sahaja disinari cahaya yang terang.
	Mata Izwan terbungkang, melihatkan komet yang cukup cantik sekali, melintasi langit kampungnya. Sebahagian dari komet itu kini bercerai, dengan cebisannya menghampiri kampungnya. Dalam beberapa minit selepas itu, langit yang tadinya hitam, tiba-tiba bertukar putih. Disusuli letupan yang begitu kuat.
	Izwan, yang dari tadi terpaku melihat fenomena itu, tiba-tiba sahaja dengan pantasnya melompat atas katil. Dia tahu, bunyi yang kuat itu, mampu mengejutkan ayahnya dari tidur. Tak sampai beberapa saat, riuh rendah kedengaran di luar bilik. Ayahnya menjerit bertanya, "Bunyi apa tu!" Izwan pula terus melelapkan mata. Dengan buku nota yang baru sahaja disambungkan, tersimpan kemas di bawah bantal. Ketika itu, dia berdoa, mengahrapkan komet itu mampu merubah perangai ayahnya.
***
	Hanis, budak lelaki dengan nama perempuan. Tidurnya mati. Lansung tak menyedari letupan yang bergema di atas langit kampungnya. Ketika ayah dan ibunya masing-masing kelam kabut mendengar letupan yang kuat, dia sedang enak dilamun mimpi. Wajahnya tersenyum kelat. Entah apalah mimpi indah yang sedang menghuni fikiran anak muda itu.
	Tapi, ianya tak kekal sebegitu. Lama kelamaan kehendak tubuh menguasai diri. Rasa yang berkumpul di pundi kencingnya, memaksa Hanis terbangun tegak di atas katil. Senak perutnya, menahan kencing yang hampir sahaja hendak keluar. Hanis melirik pada jam di dinding. Pukul 4.45 pagi. Hampir setengah jam sudah berlalu sejak letupan komet itu menggegar seluruh kampung. Tapi ia merupakan sesuatu yang tak disedari Hanis. Yang disedari Hanis hanya satu ketika itu, tandas rumahnya ada di luar.
	"Aduh..." lenguh Hanis. Dia tak sanggup nak keluar rumah pada waktu begini. Tapi tak akanlah dia nak terkencing atas katil, ataupun dalam seluar. Malulah dia nanti. Hanis, pemuda paling cemerlang di Tanjung Kling. Kacak, bergaya, sasa. Tapi terkencing dalam seluar. Ah, tak boleh jadi. Sambil menggeleng kepala pantas, Hanis akhirnya bangun dari katil. Menggagahkan dirinya. 
	Tapi, sebaik sahaja dia menyarungkan selipar, niatnya terus terbantut. Di luar rumah, kabus yang begitu tebal kini menguasai seluruh pemandangan. Lansung tak kelihatan jalan di depan, apatah lagi tandas yang hanya sepatutnya beberapa meter sahaja di depan. Hanis, yang masih terlompat-lompat menahan kencing meraba-raba di depan. Cuba mencari pintu tandas yang selama ini tak pernah menghampakan dirinya. Ketika itulah, angin yang begitu sejuk menderu melepasi Hanis. Terasa gigilnya sehingga ke tulang. 
	Hanis menoleh ke kiri, melihat dari mana angin itu datang. Matanya terbeliak bila melihat sesuatu yang tiba-tiba sahaja muncul dari dalam kabus yang pekat. Seorang gadis yang begitu cantik sekali. Matanya membiru, kulitnya putih bak salju, dan rambutnya kemerah-merahan. Gadis itu berlari menghampirinya, membuatkan Hanis yang terbungkang matanya terjatuh ke belakang.
	"Hanis," tutur gadis itu. Terkejut Hanis bila mendengar namanya dipanggil. Hanis mendongak sekali lagi, menyedari yang gadis di depannya itu pastinya lebih tua darinya. Tingginya seperti model, ataupun pramugari.
	"Hanis, jangan cari saya. Jangan dengar cakap Izwan. Hanis..." Tiba-tiba sahaja gadis itu berhenti. Seperti menyedari ada sesuatu yang tak kena. "Aku awal sangat ke?" tutur gadis itu sendirian. Dan serentak dengan itu, gadis itu terus menghilang, lenyap bersama kabus yang membawanya.
	Hanis, yang masih menggigil dengan apa yang baru sahaja dilihatnya, terbaring di atas tanah. Salur kencingnya yang dari tadi setia menahan, tak mampu lagi memanpan air kencing yang sudahpun terlalu banyak. Terlepas air itu, membasahi seluarnya. Tapi Hanis tak mampu berbuat apa-apa. Ketakutan kini menguasai dirinya. Hanis hanya mampu terbaring, lalu menutup mata. Mengharapkan semua yang berlaku tadi, hanyalah sekadar mimpi.

	


	
	


2
	 "Kau dengar tak langit meletup minggu lepas?" 
	"Huh, dengar. Kuat tu. Sampai terbangun anak aku."
	"Eh apa Tok Ketua buat ah, pasal letupan tu? Dia tak ada hantar orang siasat ke?"
	"Entahlah. Katanya dia ada beritahu dengan YB. YB ada tanya-tanya. Kot-kot ada tentera buat latihan ke kan. Tapi tak ada."
	"Hm, peliklah. Sejak dengar bunyi letupan tu, macam-macam benda pelik jadi kat kampung kita ni."
	"Benda pelik? Maksud kau?"
	"Bari hari tu si Mat Nor cakap ada lembaga pelik merayau sekitar rumah lama tu."
	"Rumah lama atas bukit tu?"
	"Haah."
	"Eh seramlah. Takut apa-apa yang buruk jadi kat kampung ni."
	"Dunia nak kiamat bro."
	"Apa kena mengena..."
	Jas dari tadi hanya memasang telinga. Sambil menunggu roti canainya siap. Berbekalkan duit RM 2 yang diberi Mak Rahmah pagi tadi sebab membantunya mengemaskan rumah, Jas singgah sebentar di kedai kopi. Memesan terus 4 keping roti canai yang memang menjadi kegemarannya. 
      Dia duduk agak tersorok sedikit, tapi berdekatan dengan sekumpulan pemuda yang sedang bermain dam. Sambil melindungkan diri, Jas hanya mengikut dengan rapat perbualan itu. Ingin sahaja dia menyampuk, mengatakan yang dia tahu yang meletup di atas langit itu adalah komet. Tapi siapalah dia? Hanya anak penagih. Takut bila dia membuka mulut nanti, hanya cacian dan kejian sahaja yang akan diterima.
      "Eh dik. Nah, roti canai kau dah siap," tutur pelayan kedai. Jas mengangguk, lalu menghulurkan dua ringgit itu pada pelayan. Dia lantas bangun, meninggalkan kedai kopi itu di belakang. Berlari-lari anak menuju ke rumahnya. 
      Hatinya girang pagi itu. Mengenangkan empat keping roti canai yang ada di tangannya. Dua boleh dimakan pagi ni. Dua lagi boleh disimpan untuk malam nanti. Yang pastinya, dia tak akan berlapar hari ni. 
      Langkah girang Jas tak kekal lama. Tak berapa jauh dari kedai, bunyi jeritan seorang budak mencecah telinganya. Kepalanya berpusing, ke kiri dan kanan. Mencari dari mana arah jeritan itu. Ketika itulah dia ternampak sahabatnya, Izwan yang sedang terbaring di atas tanah. Dia dikelilingi oleh sekumpulan budak yang kelihatan lebih besar darinya.
      Jas mula menyimpan bungkusan roti canai itu dalam poket seluarnya. Lalu dia terbongkok-bongkok menghampiri. Telinganya kini memasuki mod radar, cuba untuk memahami apa yang sebenarnya sedang berlaku.
      "Oi, budak pelik. Kau nak pergi mana dengan buku kau ni hah?" tutur lelaki yang paling besar di depan Izwan. Jas kena budak gemuk tu.  Sebaya dengannya. Seluruh kampung memanggilnya sebagai Ajib. Tapi kami yang sebaya, lebih suka memanggilnya sebagai Ajibon, ketua geng pembuli. Di kiri dan kanannya sudah pastilah Mat dan Reza. Orang kanan dan kirinya. Yang pasti setia bersama dengan Ajibon. Kalau Ajibon gelak, mereka akan gelak. Kalau Ajibon marah, mereka juga akan marah. Kalau Ajibon menangis...ah, tak pernah nampak lagilah setakat ni Ajibon menangis.
      Di bawahnya kelihatan Izwan, anak Tok Ketua. Terbaring di atas tanahnya. Wajahnya, dan seluruh tubuhnya comot dipenuhi debu. Izwan yang sangatlah kecil tubuhnya, tak sesuai dengan budak tingkatan tiga, hanya mampu terbaring menahan sakit. Setiap kali dia cuba bangun, Mat dan Reza akan menolaknya kembali ke tanah. Memberi peluang pada Ajibon untuk terus bermonolog.
      Diangkatnya buku nota Izwan setinggi-tingginya. Dibeleknya isi buku nota Izwan itu. Jas tahu apa isinya. Ia lukisan yang sering dibuat Izwan ketika di sekolah. Jas pernah melihat isinya. Dan pada pendapat gadis itu, Izwan ada bakat yang terpendam yang tak dihargai oleh sesiapa pun di kampung ini.
      "Kau lukis apa ni? Macam orang tak betul je lukisan kau," tutur Ajibon sambil ketua sekuat hatinya. Mat dan Reza turut serta ketawa bersama. Walaupun pada Jas, dia tak nampak apa yang kelakarnya pada kata-kata Ajibon itu.
      Entah apa yang merasuk Izwan pagi itu. Semua orang tahu, bila berhadapan dengan Ajibon dan kawan-kawannya, lebih elok dibiarkan sahaja sampai mereka bosan. Tapi Izwan tak membiarkan sahaja. Melihat bukunya yang kini sudahpun bercerai-cerai, diangkat dan dikeji oleh Ajibon, Izwan disampuk amarah. Dengan sekuat hatiny dia menjerit dan merempuh kedua-kedua Mat dan Reza. Orang kanan dan kiri Ajibon kini terjelepuk ke atas tanah. 
      Izwan kini berpaling pula kepada Ajibon. Sambil menjerit sekuat hatinya dia cuba untuk merempuh budak itu. Yang saiznya dua kali ganda lebih besar dari Izwan. Dengan mudahnya Ajibon menepis Izwan. Kini Izwan pula yang tersungkur di sebelah Ajibon, sambil mengerang menahan sakit.
      "Wah, berani melawan. Mat, Reza. Kau tangkap dia. Aku nak bakar buku dia ni depan dia," arah Ajibon. Mat dan Reza akur, dan mula menangkap Izwan. Beberapa kali Izwan cuba meronta tapi dia tak berdaya. Tangannya sudahpun dikunci di belakang badan.
      "Tapi kita tak boleh bakar kat sini Ajib," tutur Mat.
      "Kenapa?" soal Ajib kembali.
	"Nanti kalau orang kampung nampak kita main api, mesti kita kena marah. Bapak kau kalau tahu pun nanti habis kau," tutur Reza.
	Jas hampir tersenyum mendengar kata-kata Reza. Ironinya Ajibon adalah anak Tok Imam kampung ni. 
	"Aku tahu kita nak bakar kat mana," tutur Ajibon pula, sambil tersenyum lebar.
	"Kat mana?" soal Mat dan Reza serentak.
	"Rumah lama di atas bukit."
	Meremang bulu roma Jas. Dia tak boleh biarkan Izwan begitu sahaja. Dia perlu menyelamatkan sahabatnya itu. Tapi, sebelum itu, dia perlu dapatkan bantuan terlebih dahulu. Perlahan-lahan, Jas berundur ke belakang, lalu berlari mendapatkan Hanis.
***
	Seminggu kebelakangan ini, Hanis seperti orang yang angau. Tidurnya tak lena. Sekejap ke kiri, sekejap ke kanan. Selepas mandi, dia tak perlu menggunakan tuala. Sebab badannya tak ada pun basah. Makan pun, walau dah mencecah tiga pinggan, masih tak terasa di perutnya. Kerana yang ada difikiran Hanis ketika itu, hanyalah perempuan berambut merah itu. Yang kulitnya putih, bak salju. Dan matanya yang membiru, bak laut di tengah hari.
	Kerana itulah, walaupun dengan buku teks yang terbuka di depan mata. Walaupun niatnya pagi itu untuk mengulangkaji bagi menghadapi PMR yang bakal menjelang, setiap yang dibacanya, lansung tak masuk ke kepala. Hanis terlentok di atas halaman buku yang terbuka, dengan sengih jelas di mulutnya. Membayangkan perempuan yang berambut merah itu. Membayangkan kehidupan mereka bersama.
	Lansung dia tak menyedari kehadiran Jas yang termengah-mengah di depan tingkap biliknya. Wajah Jas yang sudah sedia gusar bertambah resah bila melihatkan lentoknya Hanis di tengah buku.
	"Hanis! Hanis!" panggil Jas. Tapi panggilannya tak bersahut. Hanis bagaikan angau, hanyut dalam dunia khayalan. Jas memanggil sekali lagi, kali ni dengan tangannya menepuk pipi kawannya itu.
	"Hanis!"
	"Oi! Kau tampar aku kenapa?" soal Hanis, terbeliak matanya bila ditampar sebegitu rupa.
	"Aku panggil kau tadi kau tak dengar."
	Hanis terdiam, mengalihkan wajahnya sedikit. Penuh rasa bersalah yang terbit di wajah budak lelaki itu. Barangkali bila menyedari yang dia dari tadi hanya berkhayal, tidak belajar.
	"Hanis!" panggil Jas sekali lagi.
	"Dah berapa lama kau kat depan?" soal Hanis kembali. Malulah dia bila Jas mendapat tahu yang dia berkhayal ketika mengulangkaji. Dia pelajar contoh. Segala yang dilakukan perlu menjadi contoh.
	"Baru kejap."
	Jawapan Jas membolehkan Hanis melepaskan nafas lega. Tapi kata-kata Jas selepas itu hanya menghilangkan kembali kelegaan itu.
	"Weh, kau kena tolong aku. Dia orang dah tangkap Izwan."
	"Izwan? Siapa tangkap?"
	"Ajibon."
	"Alamak. Mana dia orang pergi?" soal Hanis kembali. Dia menyedari, betapa seriusnya keadaan ketika itu. Dah lama Ajibon berdendam dengan mereka. Terutama sekali pada Izwan, anak ketua kampung. Dah banyak kali dah Tok Ketua melaporkan tentang nakalnya Izwan pada Tok Imam. Dan setiap kali itu jugalah, dia akan dihambat dengan tali pinggang.
	"Kat rumah lama atas bukit," jelas Jas kembali.
	Hanis terus sahaja bangun dari tempatnya. Wajahnya pucat. "Jom, kita tak boleh buang masa. Kau pergi dulu. Tunggu aku kat kaki bukit," tutur Hanis kembali. Jas mengangguk, lalu mula membuka langkah seribu menuju ke destinasi. Hanis pun turut sama bersiap. Menyarung seluar yang tergantung di pintu. Kain pelekatnya dicampak di atas katil.
	Dengan pantasnya Hanis berlari sepantas yang mungkin, menuju ke pintu depan. Mengundang tolehan dan panggilan dari ayahnya. "Kau nak pergi mana tu? Laju-laju ni," soal Cikgu Hamdan.
	"Kecemasan yah. Orang nak selamatkan kawan orang. Nyawa dia dalam bahaya," tutur Hanis yang kini telahpun menyarungkan seliparnya. Cikgu Hamdan hanya menggelengkan kepala mendengarkan jawapan itu. Sedikit pun dia tak percaya yang nyawa budak 15 tahun boleh berada dalam bahaya.
	Tapi tidak Hanis. Hanis percaya yang jika Ajibon tak dihalang hari ni, mungkin ke hospitallah Izwan jawabnya. Kerana itulah, dalam tak sampai beberapa saat dia sudahpun melompat pagar rumahnya, berlari sekuat hati menuju ke kaki bukit.
***
	Kencang dada Ajibon. Degup jantung terlalu kencang. Ketika itu, dia yakin seluruh pembuluh darah dia tak diisi dengan darah. Tapi sebaliknya amarah. Amarah yang sudahpun dikumpul lama. Meletus bila melihatkan wajah Izwan, anak ketua kampung.
	Ajibon masih ingat lagi apa yang baru sahaja berlaku beberapa hari yang lepas. Dia sedang seronok melepak dengan Mat Kancil, dan juga kawan-kawannya. Mat Kancil lebih tua darinya. Dah lama dah habis SPM, tapi tak layak ke universiti. Kerja pun malas, maka Mat Kancil lebih suka menganggur. 
	Kebanyakan penduduk kampung memanggil Mat Kancil sebagai sampah, yang hanya dipandang sebelah mata. Bagi mereka Mat Kancil hanya menyusahkan. Tapi tak bagi Ajibon. Ajibon suka lepak dengan Mat Kancil. Baginya Mat Kancil seorang yang berpandangan jauh dalam hidup. Seorang yang berani mencabar pandangan masyarakat. Seorang yang berwawasan tinggi. Dan Mat Kancil juga selalu memperkenalkan benda-benda yang baru kepada Ajibon. 
	 Pernah sekali, Mat Kancil membawa majalah-majalah istimewa kepada Ajibon. Yang isinya penuh kulit dari kain. Kata Mat Kancil, "Kau kena belajar benda-benda ni semua. Tak adalah masa kau kahwin nanti kau terkejut. Kena biasakan tengok," tutur Mat Kancil lagi yang sedang khusyuk menghisap rokoknya. Ajibon yang kali pertama melihat semua itu merasakan sesuatu yang pelik pada badannya. Sesuatu yang sempit pada seluarnya. Membuatkan dia ternanti-nanti bila lagi Mat Kancil akan membawa sesuatu lagi seperti itu.
	Tapi dua hari lepas, Mat Kancil membawa sesuatu yang lebih berbeza. Bentuknya seperti rokok, tapi ianya digulung sendiri. Dengan cebisan-cebisan yang kelihatan seperti habuk kayu. Rokok yang baru digulung itu dihulurlkan kepada Ajibon, yang mengambilnya dengan rasa hampa.
	"Rokok je?" soal Ajibon kembali. Dia bukan tak pernah hisap rokok. Dah biasa, cuma sentiasa dalam keadaan tersorok dari ayahnya. Ajibon datang pada Mat Kancil mengharapkan sesuatu yang luar biasa. Jadi bila hanya sebatang rokok diserahkan pada Ajibon, hatinya menjadi hampa.
	"Bro, ni bukan rokok biasa bro. Ni roket nasa kau tahu. Sekali hisap, ke bulan kau boleh pergi," tutur Mat Kancil kembali. Ajibon ragu-ragu mendengarkan kata-kata Mat Kancil itu. Tapi dia tetap memasukkan rokok gulung itu ke mulutnya. Dan betullah kata Mat Kancil. Sebaik sahaja 'roket nasa' itu dinyalakan, dia bukan sahaja setakat ke bulan. Malah ke matahari pun dia boleh sampai. Khayalnya Ajibon, sampai tak menyedari motor Tok Ketua yang berhenti di tepi bangsal, tempat mereka biasa melepak.
	"Woi! Kau orang semua buat apa ni?" Jerkahan kuat dari Tok Ketua kedengaran sayu-sayu sahaja di telinga Ajibon. Dia lansung tak menyedari Mat Kancil dan kawan-kawannyan yang masing-masing sudahpun terkucil bila melihat kelibat Tok Ketua. Malah ada yang sudahpun melarikan diri. Ketika itu kepala Ajibon sedang terapung tinggi di atas langit. Matanya merenung kosong memandang atap rembia pondok, seolah-olah matanya boleh menembusi atap itu, menuju terus ke langit.
	Tok Ketua terpaksa menarik baju Ajibon dan Mat Kancil, memaksa mereka berdua berdiri di hadapannya.
	"Eh, Tok Ketualah!" tutur Mat Kancil, dengan nada yang ceria. Seperti amarah yang terpampang jelas di wajah Tok Ketua tak kelihatan di mata mereka. 
	"Oi! Aku tanya ni. Kancil, Ajib, kau berdua buat apa ni?" soal Tok Ketua kembali, sambil memegang batang rokok gulung di hadapan mereka.
	"Kalau ya pun salamlah dulu Tok Ketua," tutur Ajibon, sambil menghulurkan tangannya, tapi ia tak disambut. Ia hanya disambut gelak ketawa yang kuat dari Mat Kancil.
	"Wah, sopan kau Ajibon. Pandai hormat orang tua," tutur Mat Kancil, sambil tak henti dekahnya. Mereka berdua ketawa sekuat hatinya, seperti lansung tak menghiraukan kehadiran Tok Ketua di situ. Merah padam muka orang tu itu diperlakukan sebegitu. Di belakang, Izwan yang sedari tadi membonceng ayahnya, sekadar berdiri sahaja memerhatikan adengan itu. Dia tahu apa yang sedang berlaku. Dia faham, yang kedua-kedua lelaki di hadapannya ketika itu sedang khayal. Kerana itulah dia menuturkan sesuatu yang mendatangkan amarah pada Ajibon dan ayahnya sendiri.
	"Ayah, dia orang berdua ni tengah khayal yah. Hisap ganja!" 
	Mat Kancil tidak mengambil pusing kata-kata Izwan itu. Dia hanya tersengih bila dituduh khayal kerana ganja. Tapi tak bagi Ajibon. Sebaik sahaja Izwan membuka mulut, dia terus menjeling memandang Izwan. 
	"Weyh, cakap baik sikit eh. Mana ada. Aku khayal makan ubatlah," tutur Ajibon yang mara ke depan, sambil mengangkat tangannya melepasi Tok Ketua. Tapi belum sempat Ajibon mara setapak pun, Tok Ketua dah terlebih dahulu menghalang laluannya.
	Langkah Ajibon terus terhenti. Dan Tok Ketua menoleh ke belakang, menjeling memandang anaknya sendiri. 
	"Izwan, lain kali, kalau ayah tak bagi kau cakap, kau jangan cakap. Jaga mulut lebih baik," tutur Tok Ketua, tegas.
	"Tapi yah." Izwan cuba untuk memprotes, tapi jelingan tajam ayahnya terus membuatkannya membisu. 
	"Aku nak kau balik. Tolak motor ayah balik ke rumah. Budak-budak ni, biar ayah yang uruskan," tutur Tok Ketua kembali.
	Izwan mengangguk, perlahan. Tanpa membalas sepatah pun kata ayahnya. Dengan langkah yang longlai dia menolak motor ayahnya. Honda dua kali lima yang sudah berpuluh tahun berjasa pada keluarga. Jarak ke rumah mereka taklah terlalu jauh, tapi hati Izwan yang terasa berat, membuatkan segalanya terasa berat. Ketika itu, dia lansung tak faham kenapa ayahnya marah. Dia tak mengerti sifat ayahnya yang malu bila diingatkan anaknya sendiri. Jatuh muka Tok Ketua bila anaknya lebih pandai tentang selok belok dunia.
	Tapi, satu benda yang pasti pada Izwan ketika itu, adalah amarah yang terpampang pada wajah Ajibon. Ajibon yang bagaikan dirasuk, menjerit dengan penuh amarah. "Aku akan dapatkan kau budak! Kau siap kau! Mulut celaka! Kau siap kau!!!!!!"






3
	Ajibon, yang kini disampuk amarah, mengheret Izwan yang dari tadi meronta-ronta. Sudah berpuluh kali budak itu merayu mintak dilepaskan, tapi Ajibon tidak mengendahkan. Amarah telah menutup telinganya. Matanya pula melihat berbagai pukulan dan siksaan yang akan ditimpakan pada Izwan. Bukan sahaja buku Izwan yang akan dimamah api. Mungkin sekali kulitnya. Ya, mungkin sekali kulitnya, fikir Ajibon sambil tersenyum puas.
	Di belakang pula, Mat dan Reza mengikut sambil sekali-sekala ketawa. Tapi, di balik sengih mulut mereka, ada timbul sedikit kerisauan. Bila melihatkan mata Ajibon yang penah dengan tekad amarah. Seperti ada niat membunuh dalam diri rakan mereka itu. Rasa gusar mereka semakin membesar bila mereka tiba betul-betul di depan rumah di atas bukit.
	Ajibon dan Izwan kedua-keduanya mendongak melihat rumah lama itu. Yang mempunyai seni bina Inggeris lama, dengan dinding putih, dan tiang roman menghiasai rumah agam tiga tingkat itu. Dindingnya putih kehijau-hijauan, ditumbuhi alga dan paku-pakis yang memajat sehingga retak. Tingapnya pula cacat, pecah di sana sini. Diserang batu-batuan mana-mana budak yang tak ada kerja lain di waktu cuti. Pintunya pula terbuka luas, separuh telahpun rebah menyembah bumi. Seperti menjemput mereka berempat untuk masuk ke dalam. Menikmati isi dalam rumah itu yang penuh dengan.... dengan apa?
	Entahlah. Mereka sendiri tidak tahu. Banyak khabar angin yang mereka pernah dengar tentang rumah itu. Tentang kerasnya tanah di sekitar. Tentang lembaga yang menghuni dan merayau di sekeliling rumah. Tapi, itu semua kisah di waktu malam. Kisah di waktu tirai langit sudah dilabuhkan. Memadamkan cahaya matahari yang menerangi setiap ceruk gelap yang ada. Sekarang hari siang, baru sahaja lepas tengah hari. Sepatutnya semua yang merayau itu tak ada. Membolehkan mereka melakukan apa sahaja yang mereka suka, jauh dari pandangan orang kampung.
	Itu yang sedang difikirkan Ajibon, dengan senyuman yang terukir lebar di wajahnya. Izwan pula terketar-ketar melihatkan rumah itu, yang dikelilingi dengan pokok lebat di kiri dan kanannya. Memadamkan sumber cahaya yang boleh menerangi isi dalam rumah lama itu. Menjadikan isi dalamnya kelihatan gelap, seperti isi dalam perut gergasi yang sedang menunggu mangsa. Kesemua itu menaikkan bulu roma Izwan. Menimbulkan gerun yang merentap perutnya. Begitu juga pada Mat dan Reza. Mereka berdua merasa tak sedap hati melihatkan keadaan rumah itu yang gelap seperti malam. Seolah-olah cahaya sendiri takut untuk merentas ke dalam rumah. Lebih-lebih lagi bila melihatkan awan mendung yang sedang berkumpul di atas merka.
	"Ajib, aku rasa tak sedap hatilah," tutur Mat. 
	Kata-kata Mat itu membuatkan Ajibon menjeling tajam. Menyeringai gigi Ajibon, seperti dia ingin menerkam sahaja kawannya itu.
	"Kau takut ke?!" jerkah Ajibon kembali.
	Mat terkedu. Dia tak mampu membalas. Hilang terus kata-kata dari tekaknya. Mujurlah, Reza ada di situ untuk menyelamatkan keadaan.
	"Eh, dahlah. Jom cepat. Kita masuk. Karang terlepas pulak dak Izwan tu karang," tutur Reza.
	Ajibon mendengus, diikuti dengan nafas lega dari Mat. 
	"Kau ada bawak lighter tak?" soal Ajibon kembali.
	Mat mengangguk pantas, seperti belatuk di depan batang pokok. "Ada, ada," katanya sambil mengeluarkan lighter yang tersimpan kemas di dalam kocek seluar.
	Ajibon kembali tersenyum. "Bagi aku. Aku nak bakar budak ni sekali," tutur Ajibon yang menarik kolar baju Izwan sampai hampir terkoyak. 
	"Tolonglah Ajib. Aku minta maaf. Aku tak sengaja. Aku janji aku tutup mulut aku lepas ni," rayu Izwan sekali lagi. Mengharapkan ada sisa kewarasan pada Ajibon. Tapi rayuannya sia-sia. Amarah Ajibon sudahpun menggunung.
	"Kau dah terlambat. Aku nak kau rasa betapa pedihnya belakang badan aku hari tu!" 

***























	Perempuan bernama Zulaikha itu memandang padang tandus di depannya dengan pandangan yang kosong. Sambil melihat sinar matahari yang kian malap. Tenggelam di ufuk, membawa bersamanya langit malam.
	Sambil duduk di tebing bangunan tinggal, kakinya dibiarkan terbuai-buai. Walaupun gayanya seperti budak sekolah yang girang hatinya, tapi hatinya tak seperti itu. Hatinya berat. Berat mengenangkan masa depan yang semakin kelam. Seperti cahaya matahari yang kian tenggelam.
	Kata-kata Prof Shankar muncul di kepalanya, menjuihkan realiti yang menambahkan lagi berat di hatinya.
"Malapetaka ni masih belum berakhir."
	Zulaikha mengeluh lagi, lalu bangun dan menoleh melihat sekitarnya. Bandar yang dulunya penuh dengan manusia kini tinggal tandus, hancur, dipenuhi debu. Bangunan-bangunan yang dulu berdiri megah kini terlantar. Ada yang terbaring, ada yang senget sebelah, ada juga yang cacat, berdiri dengan separuh badan telahpun musnah. 
	Zulaikha menarik pula nafas dengan dalam. Cuba untuk menghirup udara yang ada di sekitarnya. Jika 10 tahun dulu, udara itu barangkali segar, penuh dengan hidupan. Jika ada bau yang kurang enak pun, ia barangkali datang dari asap rokok, ataupun asap kenderaan.
	Tapi kini apa yang menerjah hidungnya hanyalah debu, dan juga bau kematian. 
	Mata Zulaikha kini terpana pada sesuatu yang besar. Timbul di balik timbunan runtuhan di sebelahnya. Bentuknya yang seperti donut berwarna kuning itu menarik perhatiannya. Menjentik memorinya.
	"Kat mana aku pernah nampak benda ni ye?" tutur Zulaikha sendirian. Barangkali donut itu adalah logo sebuah syarikat makanan satu ketika dulu. Yang biasa menjadi tempat persinggahannya sewaktu dia kecil. Di saat ketika bumi masih lagi belum diserang kerumunan berdarah.
	"Teet"
	Bunyi yang datang dari alat komunikasinya itu mengejutkan Zulaikha. Zulaikha menekan butang di pergelangan tangannya, menyambut panggilan dari ibu pejabat.
	"Malam dah nak tiba Zul. Kau kena cepat cari tempat berlindung," tutur Hamid.
	Mata Zulaikha dinaikkan ke atas. "Aku tak suka kau panggil aku Zul. Aku perempuan lah."
	"Aku panggil kau Zul sebab perangai kau yang macam jantan," balas Hamid kembali.
	"Dah orang jantan semua tak nak volunteer, terpaksalah perempuan macam aku yang pergi," balas Zulaikha dengan tajamnya.
	Terdiam sebentar Hamid. Bunyi yang tadi datang nyaring dalam radio kini digantikan dengan bunyi statik. 
	Zulaikha hampir-hampir ingin menutup alat komunikasi, sebelum Hamid bersuara sekali lagi.
	"Kau, nasib baik Razif tak dengar tadi. Kalau tak, mesti dia mengamuk."
	"Ah, Razif tu. Tahu bagi arahan je. Tiba time nak volunteer, dia yang duduk paling belakang," balas Zulaikha lagi, menyampaikan ketidakpuasan hatinya.
	Kedengaran suara Hamid yang mengeluh. "Apa-apapun, tak kisahlah kau lelaki ke perempuan, kau kena cari tempat berlindung. Kau tak nak ada kat permukaan bila kerumunan berdarah datang," nasihat Hamid lagi.
	Kali ini Zulaikha pula yang mengeluh. Matanya memandang kembali matahari yang kini sudahpun separuh di ufuk. Dari jauh lagi telinga Zulaikha boleh menangkap ngauman yang boleh menaikkan seluruh bulu roma. Zulaikha tahu ada benarnya kata-kata Hamid itu.
	"Aku masih belum jumpa lagi lokasi primer.Kalau betullah maklumat yang diberikan Prof Shankar, ia patutnya ada dalam salah satu bangunan ni. Tapi dah seharian aku mencari," balas Zulaikha kembali.
	"Sekejap. Kau kena ingat, Melaka merupakan antara bandar yang diserang kerumunan mega. Banyak bangunan dia musnah dalam runtuhan," jelas Hamid.
	"Jadi?" soal Zulaikha, masih belum faham apa yang cuba disampaikan.
	"Jadi, kemungkinan lokasi primer ada di bawah runtuhan," balas Hamid kembali.
	Ternganga mulut Zulaikha. Cepat-cepat dia mengeluarkan buku nota yang tersimpan di poket seluarnya. Dibuka buku nota itu pada muka surat yang terakhir. Tersemat kemas gambar di situ. Gambar sebuah bangunan dengan logo donut besar berwarna kuning terpampang di bumbungnya.
"Donut Diraja"
	Jika bangunan dengan logo donut tu ada di sebelah kirinya, jadi lokasi primer yang dicarinya pasti ada di bawah tapak kakinya sendiri. Barangkali di runtuhan yang paling bawah sekali.
	"Zulaikha! Zulaikha!"
	"Ya, aku kat sini," balas Zulaikha.
	Kedengaran hembusan nafas yang lega di balik alat komunikasi.
	"Kau ok ke?" soal Hamid kembali.
	"Aku rasa aku tahu kat mana lokasi primer," tutur Zulaikha.
	"Mana?" soal Hamid lagi.
	"Betul cakap kau. Bawah runtuhan. Aku tak nampak sebab tak ada jalan masuk yang jelas. Tapi aku rasa aku boleh rempuh masuk. Aku cuma kena turun balik ke bawah," jelas Zulaikha.
	"Apapun kau nak buat, kau kena cepat. Tinggal 5 minit lagi sebelum matahari terbenam." Nasihat Hamid lagi.
	"Aku tahu," tutur Zulaikha yang terus menamatkan panggilan. Kakinya terus berlari pantas, menuju ke pintu yang membawanya ke tangga kecemasan. Dengan tangkas Zulaikha melompat menuruni 3 anak tangga serentak, sambil berlari sepantas kilat menuju ke tingkat yang paling bawah. 
	Kejap-kejap Zulaikha mengerling jam di tangannya. Memastikan masa masih lagi di pihaknya. Jika jangakannya betul, lokasi primer yang dicari walaupun tersembunyi di bawah runtuham, ianya perlu melepasi kawasan terbuka. Memerlukan dia merentas bangunan. Dan untuk itu, dia perlukan cahaya matahari sebagai pelindung.
	Jam di tangannya sudahpun berdetik, menandakan malam kini sudahpun tiba. Bersamanya ngauman yang mengerikan. Yang bergema di segenap ruang di sekelilingnya. 
	Zulaikha melajukan lagi langkahnya. Melakukan lompatan yang terakhir yang membawanya ke tingkat bawah. Di luar, bunyi ngauman yang  bergema tadi, kini digantikan dengan bunyi berdesir, seperti berjuta kepak yang kecil kini terbang melepasi bangunannya.
	Kerumunan Berdarah kini sudahpun tiba. Zulaikha menghampiri tingkap yang terdekat dengannya, melihat sendiri dengan matanya. Berjuta-juta kerumunan kini sedang terbang melintasi mereka, memenuhi bandar yang tadinya tandus. Kepak-kepaknya yang sebesar tapak tangan menghasilkan bunyi berdesir yang sangat kuat. Gugup jantung Zulaikha mendengar. 
	Walaupun dah banyak kali Zulaikha mendengar bunyi itu, ia masih lagi mampu menaikkan seluruh bulu roma dia badannya. Menerbitkan peluh dari dahinya. Dan membuatkannya berdiri kaku bagaikan menanti sesuatu. Ketika itu hanya satu ayat sahaja terlintas dalam fikirannya. Jelas, bagaikan ia datang terus bersama dengan kerumunan berdarah.
"Maut sudahpun tiba"
	Zulaikha menggelengkan kepala. Kini bukan masanya. Dia ada misi yang perlu diselesaikan. Masa depan bumi kini tergantung di atas tiang, menanti penyelesaian misinya. Jadi dia tak ada masa untuk menanti takdir. Dia perlu gunakan seluruh kudratnya untuk mengubah takdir.
	"Hamid! Hamid!" 
	"Ya, Zulaikha!"
	"Aku transmitkan lokasi ni. Kalau aku tak berjaya pulang, kau tolong sampaikan lokasi ni pada yang lain. Selesaikan misi kita," tutur Zulaikha pantas. Dia menurunkan beg sandang yang dibawanya, dan mengeluarkan suar ultralembayung yang memang sudah disediakan untuknya. Satu-satunya pendinding yang ada untuk menghadapi kerumunan berdarah.
	"Zulaikha! Tunggu esok! Kau patutnya berlindung!" jerit Hamid kembali.
	"Tak cukup masa. Relung akan tertutup dua hari lagi. Aku kena dapatkan buku nota tu malam ni jugak," tutur Zulaikha kembali.
	"Kau gila ke? Kau boleh mati kau tahu tak? Mati!" 
	"Kau jangan risau Mid. Aku ada UV flare dengan aku," balas Zulaikha kembali memberi jaminan. Tapi Hamid membalas pantas, menambahkan lagi debar di hati Zulaikha.
	"Bukan kerumunan berdarah tu yang aku risaukan."
	"Aku tahu," balas Zulaikha ringkas, lalu terus menutup alat komunikasinya. Zulaikha menarik nafas yang panjang, lalu memegang tombol pintu kecemasan yang kini menunggu di depannya. Pintu itu terasa berat, berat kerana hatinya sendiri, dan kakinya sendiri. Berat kerana ada berjuta kerumunan yang sedang menunggunya keluar, menantikan mahkluk hidup untuk diratah.
	Dengan ucapan bismillah Zulaikah menolak pintu itu, sambil menghidupkan api suar yang dibawanya. Ia menyala terang di depan, membentuk cahaya yang bersinar gemilang, menghilangkan terus gelap malam. Kerumunan yang tadinya berkumpul, kini berselerak, terbakar dek kerana sinaran radiasi UV yang kuat, membentuk laluan yang selamat buat Zulaikha. Dia membuka langkah seribu, berlari sekuat yang mungkin menghampiri bangunan yang separa terbenam di depannya.
	Zulaikha tersenyum. Hampir ketawa. Dia merasakan dirinya kini sudah selamat. Jalan yang terbentang di depannya luas. Ketika itulah ekor matanya tertancap sesuatu. Bayang yang cukup besar, yang ada di sebalik kerumunan berdarah. Bayang yang setinggi bangunan kini sedang bergerak ke arahnya. Dan setiap langkah yang diambil bayang itu, gegaran tanahnya cukup terasa.
	Zulaikha kaku. Hampir-hampir sahaja lariannya terhenti kerana ketakutan yang menguasai diri. Mujurlah hatinya lebih kuat. Sambil menutup matanya sekuat hati, Zulaikha menggelungsur laju, mensasarkan kakinya pada cermin yang separuh retak. Di belakangnya, Zulaikha dapat merasakan yang bayang gergasi itu semakin hampir. Dalam fikirannya, Zulaikha membayangkan yang kuku gergasi itu yang tajam hampir sahaja mencalar belakang kepalanya. 
	Tapi Zulaikha lebih pantas. Dengan sekali tendang, cermin yang sudah retak itu pecah, memberikannya jalan masuk ke dalam. Zulaikha mencampak selendang yang tadi membalut lehernya, meratkan kain itu di atas sisa serpihan kaca. Agar perutnya tak terobek bila menggelongosor nanti. Sambil menghidupkan satu lagi suar, Zulaikha menggelosor ke dalam, meninggalkan suar itu sebagai pendinding sebelum dia manerjah lebih dalam. Menuju ke bilik di hujung koridor.
	Zulaikha membuka pintu bilik itu, dan dengan pantas menutupnya kembali. Dia menghidupkan satu lagi suar UV, dan meninggalkan pelindung itu di depan pintu. Sambil matanya melilau melihat isi bilik. Dia tak punya banyak masa.
	"Buku nota,buku nota," zikir Zulaikha sendirian. Sambil berdiri di tengah bilik yang sudahpun senget, dek kerana dasarnya yang hampir tenggelam. Jika betullah perkirannya, jalan keluar ada di bawah tapak kakinya. Tapi yang penting dia perlu mendapatkan dulu apa yang dicari. Kunci untuk menyelamatkan manusia dari malapetaka yang masih belum berakhir.
	Kaki Zulaikha menghampiri katil yang sudahpun lama ditinggalkan. Menakung debu yang sudah hampir 10 tahun terkumpul. Di sebelah kirinya terletak meja belajar, meja kayu bercat kelabu, dengan kerusinya yang dah hilang entah ke mana. Tanpa berfikir panjang, Zulaikah membuka laci meja, mencari buku nota berwarna merah jambu. Dengan corak rama-rama di atasnya. Sekelip mata sahaja, buku itu sudahpun berada di tangannya. 
	Zulaikha mengeluarkan buku itu dari laci, sambil sebelah lagi tangannya memasang dinamit di lantai bilik. Di luar, bunyi berdesir semakin hampir, diikuti dengan dengung dan gegaran yang semakin kuat. Maut semakin hampir mendekatinya. Tapi Zulaikha masih lagi mampu tersenyum. Jalan keluar sudahpun terbentang. Dan apa yang dicari sudahpun dijumpai. Setelah memasang dinamit, Zulaikha berundur ke sudut bilik, dan menekan peledak. Letupan yang terhasil mendedahkan lubang ke bawah tanah, menawarkan jalan selamat untuk Zulaikha pulang.
	Setelah pasti yang dia sudahpun jauh dari sempadan bandar, Zulaikha berhenti berlari. Berehat di dinding terowong yang dilengkapi lampu UV. Zulaikha membuka buku nota dengan simbol rama-rama di kulit depan, dan melihat isinya. Di muka yang paling depan sekali tertampal gambar 3 sekawan. Seorang perempuan dan dua orang lelaki yang tersenyum bergambar di depan sebuah rumah yang sudahpun kelihatan usang.
	"Ground zero," tutur Zulaikha sendirian. Sukar untuk Zulaikha percaya yang 3 sekawan di dalam gambar ini memegang kunci yang bakal menentukan masa depan bumi.

	





















Bab 1: Rumah Lama di Atas Bukit
1
	Hanis, budak lelaki dengan nama perempuan itu, sedang bersandar di batang pohon yang rendang. Matanya kuyu, menikmati angin yang sepoi-sepoi bahasa bertiup di depannya, membuatkan rumput dan dahan yang melindunginya meliuk sekali mengikut gerakan angin.
	Kemungkinan sekali di dalam fikirannya ketika itu adalah perkara biasa yang sedang bermain dalam fikiran mana-mana budak lelaki belasan tahun. Yang tahun itu sepatutnya mengambil ujian Pentaksiran Tingkatan 3. Kerja rumah, bola dan juga cinggey.
	Bila difikirkan balik, kerja rumah apa yang sedang menggangu fikiran Hanis. Cuti sekolah baru sahaja bermula, dan Hanis sudahpun menyusun masanya sebaik mungkin untuk berehat dan juga bergembira. Kerja sekolah tak termasuk lansung dalam agenda hariannya. Pada hari terakhir sebelum cuti, sebaik sahaja loceng berbunyi, Hanis sudahpun menanam memori tentang kerja sekolahnya jauh-jauh di dalam kotak mindanya. Ia hanya akan disentuh pada hari terakhir cuti, itupun jika yang ditanam itu mampu bangkit kembali.
	Jika hendak bercerita tentang bola, pasukan kegemarannya musim ini sudahpun tiada lagi harapan untuk mendaki tangga liga. Apa yang mampu dilakukan hanya menahan telinga bila mendengar perlian dari rakannya. Itu yang sudah biasa dilakukannya dalam tahun-tahun kebelakangan ini.
	Ya, yang sedang bertandang dalam fikiran Hanis ketika ini adalah cinggey. Dan bukan juga sebarang cinggey. Cinggey yang pernah datang dalam mimpinya satu ketika dulu. Dengan rambut yang merah menyala, dan kulit seputih salju. Wajahnya yang sangat cantik itu memandang Hanis dengan kegusaran yang jelas. Tapi Hanis yang hanya terpana melihat bidadari dunia tak dapat menangkap apa yang dikatakan gadis itu ketika itu. Yang diingatnya, apa yang berlaku selepas itu. Tubuhnya yang terbangun di luar rumah, dikelilingi rumput kering di waktu dinihari.
	Hanis tak dapat meneka, sama ada apa yang dialaminya malam itu adalah mimpi ataupun realiti. Ia terasa seperti benar-benar berlaku, tapi apa yang berlaku sangat sukar untuk dipercayai kotak mindanya yang terhad kepada logik akal manusia. Jadi, Hanis membuat keputusan yang ianya hanyalah mimpi.
	Dan sejak dari hari itu lagi mimpi itu kerap bertandang padanya. Kerap menjengah tidur malamnya. Seperti mana yang berlaku padanya malam tadi. Hanis menghembuskan nafas yang panjang. Bukannya lelah yang dilepaskan, tapi kepuasan. Setiap kali mimpi itu bertandang, ia membawa bersamanya pengalaman yang indah. Sesuatu yang ditunggu-tunggu Hanis bila sahaja tidur menjemputnya.
	"Hanis!"
	Haih. Kali ini nafas Hanis bertukar menjadi lelah. Keluh kesah Hanis mendengarkan suara perempuan di depannya. Mata Hanis yang sudah sedia terbuka itu menoleh ke kiri, melihat seorang perempuan tinggi, dengan bahu yang lebar, dan dada yang bidang, memandangnya sambil mencekak pinggang.
	"Ye, Jas, kau nak apa?" tutur Hanis, yang masih lagi terbaring lemah. Malas rasanya hati ingin melayan kerenah Jas di sebelahnya.
	"Kau kata kau nak ajar aku petang ni," tutur Jas kembali.
	"Bila pulak aku cakap macam tu," balas Hanis. Berkerut dahinya mendengar kata-kata Jas.
	"Tengok. Camnilah budak asrama. Bila dah pandai, tak nak kongsi ilmu," balas Jas kembali yang mengambil tempat duduknya di sebelah Hanis. Hanis mengalihkan sikit badannya, kurang selesa bila haba yang datang dari tubuh Jas menghilangkan damai yang dirasainya dari tadi.
	"Tengah cutilah Jas. Cuti seminggu je. Aku nak rehat betul-betul masa cuti ni," balas Hanis kembali. Jas membalas dengan keluhannya sendiri. Tapi tak pula menawarkan kata-kata balas pada Hanis. 
	Buat seketika mereka berdua hanya senyap. Menikmati angin yang mendayu-dayu melintasi di hadapan mereka. Hanis dengan mata separuh kuyu, bagai tenggelam dalam lamunan. Jas pula dengan mata yang terbuka luas, dengan senyuman terukir di wajahnya. Melihatkan dua sekawan ini yang duduk bersama, bersebelahan bagaikan pasangan kekasih pasti akan menimbulkan persoalan pada siapa yang tak mengenali mereka.
	Masakan tidak. Hanis seorang lelaki yang kacak. Jejaka gilaan seluruh kampung. Wajahnya yang putih bersih, dengan rambut yang sedikit kemerahan kelihatan tak secocok lansung dengan Jas yang sering digelar tomboi kampung.
	"Kita pergi rumah lama nak?" tutur Jas, yang bersuara tiba-tiba.Hanis yang hampir sahaja terlelap terus segar mendengar kata-kata Jas itu. Dia menoleh memandang Jas yang tersengih melihatnya. 
	"Hm, tak naklah," balas Hanis kembali. Tapi dia tak dapat menyembunyikan senyuman yang terbit sedikit di mulutnya. 
	"Alah, aku tahu kau nak punya. Kau dah lama tak pergi rumah lama tu. Kau mesti nak tengok apa jadi kat kapsul yang kau letak kan?"
	Hanis menggelengkan kepala. Tapi senyuman yang terbit tadi, kini sudahpun memancut-mancut dari mulutnya. Sehingga jelas kelihatan giginya. 
	"Jas, orang letak kapsul masa untuk tengok lepas 10, 20 tahun. Bukannya lepas 6 bulan," balas Hanis kembali.
	"Ah, kalau kau tak nak tengok kapsul masa tu, kau mesti nak tengok dinding tu kan? Kau mesti teringat-ingat pasal dinding tu kan? Sampai tak boleh tidur malam," tutur Jas lagi. Kali ni bahunya pula bersentuh dengan Hanis. Menolak lelaki itu dengan kekuatan bahunya yang lebar. Hanis hampir terjelepuk ke depan. Mujurlah tangannya sempat menahan. Dia menoleh kembali memandang Jas, dengan jelingan yang tajam.
	"Tak adalah sampai tak boleh tidur malam," balas Hanis kembali. Tapi walaupun dengan jelingan yang tajam, senyuman itu masih lagi tak luntur dari mulutnya.
	"Alah, macamlah aku tak tahu. Tadi pun kau teringat-ingatkan perempuan tu kan?" soal Jas kembali.
	Hanis hanya mendiamkan diri, tak menjawab. Tapi senyuman yang masih terukir di wajah lelaki itu sudah cukup sebagai jawapan buat Jas. Dan entah kenapa ia membuatkan Jas sedikit terluka.
	"Kita nak pergi berdua jeke?" soal Hanis pantas, bila melihat perubahan wajah Jas. Pada mulanya Jas seperti dilanda kemurungan. Dia hanya menundukkan wajah, tidak menjawab persoalan Hanis. Tapi tiba-tiba sahaja, dengan mudahnya dia mendongak kembali dengan senyuman, seperti tiada apa-apa yang berlaku. Pandai benar gadis itu menyembunyikan perasaan.
	"Kita ajak Izwan nak?" tutur Jas. Sambil tersenyum. Walaupun dah mengenali Jas sejak dari sekolah rendah lagi, Hanis tak dapat meneka sama ada senyuman itu palsu, ataupun terus dari hati.
	Hanis tak terus membalas. Hanya bangun, dan menghulurkan tangannya pada Jas. Jas menyambut dengan senyuman. Walaupun Hanis tak membalas, Jas tahu yang mereka akan ke rumah Izwan, untuk menjemputnya. Sebelum bergerak ke rumah lama. Macam mana Jas tahu? Entahlah, mungkin itulah yang berlaku bila talian persahabatan dah terbentuk lama. Dah diikat dengan erat oleh masa dan kenangan. 
	Dengan matahari yang berdiri tegak di atas langit, memancar terang membakar belakang mereka, Hanis dan Jas berjalan pantas, hampir seperti lari-lari anak. Mereka meninggalkan pohon rendang yang baru sahaja memayungi mereka tadi, melalui denai di bawahnya, merentasi kawasan padang yang menghijau, menuju ke rumah Izwan yang terletak di seberang parit. 
	Jas di depan, seperti ketua lagaknya, dengan Hanis mengikut rapat di belakang. Titi batang kelapa yang dipasang ayah Izwan 10 tahun yang lalu masih lagi kukuh menanti mereka untuk melaluinya. Tapi Jas dan Hanis tak menuju ke arah titi. Mereka menuju ke arah kiri, jauh daripada titi. Menuju ke kawasan tebing yang sedikit terjulur keluar dari parit, barangkali tempat paling sesuai untuk mereka melakukan lompatan. 
      Tanpa memberi amaran, Jas terus melompat, melepasi parit yang dalam. Yang jika terjatuh di dalamnya, pasti cukup untuk memberikannya 10 kesan jahitan. Itulah yang berlaku pada kawan Jas, Intan. Walaupun berulang kali ayahnya mengingatkan kisah itu kepada Jas, dan kisah itu tak pernah hilang dari memorinya, namun Jas tetap merasakan yang melompat parit lebih selamat dari menyeberangi titi.
      Selepas selamat menyeberang, Jas terus memanjat tebing bukit. Tanpa menoleh ke belakang pun dia tahu yang Hanis juga berjaya dalam lompatannya. Tak sampai beberapa saat, tangan Hanis sudahpun ada di sebelah Jas, menggapai mana-mana rumput yang masih ada. Yang boleh menyokong badannya yang ingin melepasi tebing bukit yang curam itu. 
      Jas kini sudahpun berada di atas bukit, menoleh memandang Hanis yang kini termengah-mengah. Barangkali 6 bulan di asrama sudah menghilangkan ketahanan fizikalnya. Sampai nak panjat tebing bukit pun dah jadi sesuatu yang sangat memenatkan buatnya. Jas tersenyum. Hanis menggelengkan kepala.
	Tanpa sepatah pun diturakan di antara mereka, mereka meneruskan langkah. Menghampiri rumah kayu Izwan yang terletak tak jauh di depan mereka. Rumah kayu dengan dasar batu di bawahnya. Menutup mana-mana tiang kayu yang pernah ada suatu ketika dulu. Dari belakang rumah Izwan nampak usang. Kayu di belakang rumahnya pun ada yang sudah dicemari kehijauan alga. Kalau siapa yang tak mengenali Izwan, pasti akan menganggap budak itu dari keluarga yang susah. Yang ibu bapanya merempat, kais pagi makan pagi, kais petang, makan apa yang ada.
	Tapi Izwan sebenarnya anak ketua kampung. Belakang rumahnya sahaja yang kelihatan seperti bangsal yang menunggu runtuh. Dari depan, rumah Izwan kelihatan seperti banglo yang mewah. 
	Tapi mereka tetap menghampiri dari belakang. Kerana di depan adalah tempat ayah Izwan menunggu. Tempat ayahnya menyambut tetamu. Mungkin orang seperti Hanis akan diterima dengan baik, jika dia datang dari depan rumah. Tapi anak penagih dadah seperti Jas? Entahlah.
	Kini mereka berdua berhenti di sebelah rumah Izwan. Di sebelah sebuah tingkap kaca. Dengan perlahan Jas mengetuk tingkap, dua kali dalam rentak yang seragam. Isyarat yang telah dipersetujui antara mereka bertiga. Tak sampai 10 saat mereka menunggu, tingkap itu terbuka, dengan Izwan menjengah di baliknya.
	Jas dan Hanis tersenyum memandang Izwan. Budak hitam berambut kerinting dengan senyuman yang manis di wajahnya. Matanya yang sedikit kehijauan tak pernah gagal memukau Hanis yang memandang. Tapi tak pula berjaya memukau hati Jas. 
	"Nak pergi rumah lama tak?" soal Jas, sambil tersenyum.
	Izwan tak menjawab. Sebaliknya hanya memandang Hanis di belakang.
	"Eh Hanis! Bila kau balik?" soal Izwan.
	"Semalam. Kan cuti start semalam," balas Hanis kembali.
	"Masa cuti sem yang lepas kau tak ada pun," tutur Izwan kembali.
	"Aku stay kat asrama masa tu. Ada program motivasi kat sekolah."
	"Oi! Aku tanya kau ni Izwan, kau tak jawab pun soalan aku," celah Jas. 
	"Ya! Aku nak ikut. Kita jumpa je kat sana. Nanti aku sampai. Aku nak bersiap dulu," tutur Izwan, yang kembali menutup tingkap. Jas menggelengkan kepala. Hanis pula tersenyum.
	Mereka berdua mula melangkah menuju ke rumah tinggal di atas bukit. Tapi belum sempat mereka mengambil dua tapak ke hadapan, mereka terus kaku seperti terpasak di atas tanah. Kepala mereka mendongak ke atas, dengan mata yang separa terbeliak, melihat Tok Ketua kini sedang berdiri di hadapan mereka.
	"Kau buat apa kat sini?" soal Tok Ketua. Walaupun ada Jas dan Hanis di situ, tapi mata Tok Ketua hanya tertumpu pada Jas. Berkerut dahi orang tua itu memandang anak si penagih di situ. 
	Jas kaku. Berkecamuk perasaan yang sedang berkumpul di dalam hatinya. Sudah tentu takut yang mendominasi perasan yang berkumpul di situ, bercampur dengan gusar. Tapi sedih pun sedikit ada. Sedih kerana itu sahaja layanan yang diterimanya sebagai anak si penagih. Kerana itu jugalah adanya marah yang turut berkumpul. Tapi sedikit sahaja. Seperti bara api yang masih lagi belum menyala.
	Mujurlah Hanis ada di belakang, muncul untuk menyelamatkan keadaan. 
	"Pak Karim! Assalamualaikum," tutur Hanis, dengan pantasnya menghulur tangannya kepada Tok Ketua, dan mencium tangan yang berkedut itu.
	Pak Karim yang tadinya berkerut dahi, terkejut melihat Hanis yang tiba-tiba sahaja mencium tangannya. Hilang terus kerut di dahinya, digantikan pula dengan senyuman terukir di bibir.
	"Eh Hanis, bila balik?" soal Tok Ketua. Nadanya lain sungguh jika nak dibandingkan dengan intonasinya pada Jas tadi. Menambahkan lagi rasa sedih yang berkumpul dalam diri Jas. Rasa takut yang tadi menguasai, sudahpun digantikan dengan sedih. Berkumpul-kumpul, menanti masa.
	"Semalam Pak Karim," balas Hanis, tersenyum.
	"Lama cuti?" soal Pak Karim lagi.
	"Seminggu je Pak Karim. Tak apalah, cukuplah tu,asalkan dapat balik kampung," balas Hanis lagi.
	Pak Karim tergelak kecil. "Ha, jangan lupa datang surau malam ni. Kau ni nak pergi mana?" 
	Kau. Bukan kamu berdua. Bukan kau orang semua. Hanya kau. Pada Pak Karim, Jas tak wujud lansung di depannya. Kini, perasaan yang berkumpul itu hampir menerbitkan air mata. Jas cuba menahan sebaik yang mungkin. Dia tak sanggup untuk mengalirkan air mata di depan Tok Ketua.
	Hanis membalas dengan lembut, tidak melupakan Jas di belakangnya. "Kita orang berdua ni nak pergi perpustakaan bergerak kat depan balai raya tu. Nak ajak Izwan sekali."
	Kini perasaan geli pula yang memecah masuk dalam kumpulan perasaan Jas. Menghilangkan sedikit rasa sedih yang tadinya menguasai. Pandai juga Hanis menipu.
	"Ha, pergilah. Tapi hati-hati," tutur Pak Karim lagi.
	"Baik Pak Karim. Kami pergi dulu," tutur Hanis lagi yang sekali lagi mencium Pak Karim dan berjalan melepasinya. Jas mengikut dari belakang. Wajahnya ditundukkan, tak berani bertentang dengan mata dengan Pak Karim. Kerana dia tak sanggup melihat mata yang menjeling tajam memandangnya. Dengan dahi yang berkerut dalam.
	Setelah pasti Pak Karim jauh di belakang (dan tak mengikut mereka), Jas mencuit bahu Hanis. 
	"Pandai kau eh," tutur Jas. Kini ada senyuman yang terbentuk di wajah gadis itu. Barangkali rasa geli hati kini sudahpun mengusai kumpulan perasaannya.
	"Nak hidup kena pandai Jas," balas Hanis, sambil tersenyum. Wajahnya mendongak. Jalannya sedikit mendada. Seolah-olah dia berbangga dengan apa yang baru sahaja dilakukannya.
	"Ni kalau kantoi nanti dengan Tok Ketua macam mana? Kalau dia tanya Izwan nanti karang?" soal Jas kembali.
	"Tak kantoi punya. Izwan macam aku jugak, pandai kelentong. Kau je yang tersangat jujur dalam dunia ni," tutur Hanis kembali sambil tersenyum.
2
	Kampung Tanjung Kling hanyalah kampung yang biasa. Tak ada apa yang menarik pun di kampung ni melainkan apa yang bakal berlaku padanya dalam beberapa hari yang akan datang. Jika ditanya pada mana-mana orang, kampung ini sama sahaja seperti mana-mana kampung yang lain di Malaysia ini.
	Terletak di tepi pesisir pantai barat semenanjung, pantainya menjadi tempat nelayan memburu udang geragau, menjadi bahan utama membuat belacan. Di sinilah tempat ayah Jas membanting tulang satu ketika dahulu. Meranduk, mengumpul geragau yang mana ada, demi sesuap rezeki buat keluarganya. Sebelum ayahnya terjatuh dalam lubang dadah.
	Di sini jugalah berdirinya rumah buruk Jas. Terlindung di bawah pohon kelapa yang condong. Pohon yang menunggu masa untuk mencecah tanah. Rumah yang buruk itu hanya ada satu bilik dengan satu bilik air. Sejak kecil sampailah besar, Jas hanya tidur di atas lantai ruang tamu. Beralaskan cadar toto. 
	Dengan hanya bertemankan angin pantai, di sinilah tempat Jas tidur, berehat, menyiapkan kerja rumah. Tanpa sebarang kipas, mahupun televisyen. Dan jika Jas inginkan sedikit hiburan, yang tersedia padanya hanyalah pemandangan pantai. Dia akan duduk di depan rumahnya, menyiapkan kerja rumah, sambil memerhatikan nelayan meranduk.
      Jauh dari tempat nelayan meranduk, berdirinya sebuah sekolah. Dengan bangunannya membelakangi pantai. Satu-satunya sekolah rendah yang ada di kampung ini. Ayah Hanis mengajar di sini, sebagai cikgu Matematik. Mungkin ramai merasakan yang Hanis pasti segan bila bersekolah di tempat yang sama dengan ayahnya mengajar, tapi tak bagi Hanis. Hanis sukakan gelaran anak cikgu yang diterimanya ketika di sekolah rendah. Dan segala keistimewaan yang dia dapat bila gelaran itu melekat padanya. 
      Pertama sekali dah tentulah tak ada siapa pun yang berani membuli Hanis. Gila ke nak buli anak cikgu. Kalau dia mengadu, tak sempat loceng akhir nak bunyi kau dah dipanggil ke bilik guru disiplin. Tapi tak bermakna ia tak pernah berlaku. Rizal dan Faiz pernah menolak Hanis yang cuba mengambil nama mereka ketika mereka ingin melompat pagar sekolah. Menuju ke pantai.
      Hanis tak perlu mengadu pada ayahnya. Dia hanya perlu menghantar buku latihan yang dikumpul ke bilik guru ketika waktu rehat. Dan bila ayahnya bertanya tentang kesan lecet di tangannya, dengan mudahnya nama Rizal dan Faiz terpacul dari mulut Hanis. Dalam waktu rehat juga, kedua-kedua pelajar itu dipanggil dan dikenakan denda. 
      Sejak dari hari itu, semua pelajar di sekolah tahu yang Hanis tak boleh diganggu. Yang musuh menganggap Hanis kaki report. Tapi tak pula bagi yang lain. Dan disinilah datangnya keistimewaan kedua pada Hanis. Dia popular.
      Bukan setakat popular, tapi dia pelajar yang paling dikenali di sekolah. Dan mungkin juga di seluruh kampung. Ramai pelajar sekolah yang hendak mengenalinya. Yang lelaki nak berkawan, nak jadi satu kumpulan dengan Hanis. Yang perempuan nak jadi lebih dari kawan. Hanis si anak cikgu. Hanis pelajar paling pintar. Hanis si ketua pengawas. Hanis, satu-satunya anak kampung ini yang berjaya ke sekolah berasrama penuh.
      Pun begitu, Hanis tahu. Yang ramai datang berlonggok itu hanya datang kerana namanya. Persahabatan yang dihulurkan bukanlah ikhlas. Hanya mengharapkan keistimewaan yang ada pada Hanis turut melekat pada mereka. Disebabkan itulah, kawan baik Hanis hanyalah Jas dan Izwan. Kerana persahabatan mereka dibentuk lagi awal lagi, dan disokong dengan kenangan.
      Ketika ini, 3 sahabat itu sedang berjalan mendaki bukit. Merentas jalan bertar yang bakal membawa mereka ke rumah lama yang terletak di puncak. Jalan yang dah lama ditinggalkan, dan sudahpun berlubang di sana sini. Jas, seperti biasa berjalan paling depan. Dia yang paling cergas sekali. 
      Diikuti rapat oleh Hanis dari belakang, serta Izwan yang mengendong basikalnya.
      "Kalau aku tahu, aku bawak sekali basikal aku tadi," tutur Hanis, yang kini kelihatan tercungap-cungap menarik nafas. 
      "Dan nak biarkan aku seorang je jalan kaki?" soal Jas dari depan.
      "Kau tak apa. Kau pelik. Perempuan. Tapi lasak mengalahkan jantan," balas Hanis kembali, disambut ketawa kecil dari Izwan.
      Jas menoleh ke belakang, menjeling tajam. "Kau orang yang lembik. Bikin malu je lelaki badan lembik."
      "Eh dahlah. Kita duduk kejap boleh tak? Penatlah," tutur Izwan pula.
      "Lah, takkanlah nak rehat. Sikit je lagi nak sampai ni," rungut Jas.
      "Alah, kejap je. Aku nak borak dengan Hanis ni. Dah lama tak jumpa dia," balas Izwan kembali yang sudahpun meletakkan basikalnya di bahu jalan. Sambil melepaskan lelah, dia akhirnya duduk, bersimpuh di atas rumput.
      "Nanti lambatlah!" jerit Jas kembali.
      "Alah, rileklah. Baru pukul 3," balas Hanis pula, sambil menunjukkan jam tangannya di depan Jas. Tanpa menunggu jawapan balas, Hanis juga mengambil tempat duduknya di sebelah Izwan.
      Melihatkan yang dua orang kawannya sudahpun duduk, Jas tak punya banyak pilihan. Walaupun dia ketua, kumpulannya selalu memilih jalan demokrasi. Undi majoriti menentukan yang dia perlu duduk bersama, mengalah dengan keputusan Hanis dan Izwan. Sambil merungut panjang, dia akhirnya duduk juga, tapi di antara Hanis dan Izwan. Mengundang rungutan dari mereka pula. Mata Jas mendongak ke atas, melihat rumah lama itu yang kini sudahpun tersergam megah di depan mereka.
      Setiap kali Jas melihat, setiap kali juga dia terpana dengan keindahan rumah lama itu. Rumah lama yang semua orang di kampung ini tahu dan kenal. Ianya rumah agam, berketinggian dua tingkat. Dengan reka bentuk seperti istana lama, dan dicat putih keseluruhannya. Di waktu malam, warna putih itu kelihatan seperti hantu yang terbang di balik rimbunan pokok yang tebal. Lebih-lebih lagi bila angin dari pantai bertiup kencang.
      Semua orang kampung tahu tentang kewujudan rumah itu. Bila ditanya di mana rumah itu, bentuknya, warnanya, semua orang pasti akan mendapat jawapan yang sama. Tapi bila ditanya siapa pemiliknya, apa sejarahnya, semua orang pasti akan mendapat jawapan yang berbeza.
      Ada yang kata rumah itu milik pegawai British sebelum merdeka. Yang menjadikan rumah itu sebagai rumah percutian buat keluarganya. Tapi ditinggalkan ketika Jepun datang menjajah. Ada yang kata ia milik ahli perniagaan Cina yang kaya. Yang membuat rumah itu khas sebagai hadiah untuk isterinya. Ada juga yang pernah berkata yang rumah itu milik Tuanku Abdul Rahman, yang menjadikan rumah itu sebagai tempat tinggal ketika dia datang ke Melaka untuk pengumuman tarikh kemerdekaan.
      Walaupun ada perlbagai cerita tentang asal-usul rumah itu, kesemuanya ada satu persamaan. Pasti di penghujung cerita ada orang akan menambah tentang kewujudan hantu ataupun puaka. Ataupun sekurang-kurangnya pembunuhan ngeri yang pernah berlaku di rumah itu. Jas, Hanis dan Izwan tahu yang kemungkinan besar sekali, cerita hantu dan pembunuhan ngeri itu hanya ditokok tambah. Jauh sekali dari kebenaran.
      Ya, mereka dah biasa ke rumah itu. Biasa berkunjung ke sana. Biasa juga menghabiskan masa di sana. Bagi mereka bertiga tempat itu ada saktinya. Ada magisnya. Dan mereka masing-masing ada sebab yang tersendiri untuk ke sana.
      Bagi Jas, rumah itu seperti rumah impiannya. Tinggal di rumah yang buruk dan sempit membuatkannya terpana melihat keindahan rumah di atas bukit itu. Kali pertama dia menjejakkan kaki di rumah itu, mulutnya ternganga luas, tidak percaya akan kewujudan rumah sebesar itu. Dengan berpuluh bilik yang kosong yang tidak digunakan.
      Kadangkala bila Jas terbaring di atas cadar toto di rumahnya, dia terbayangkan rumah itu. Apakah rasanya jika dia dapat tidur dalam salah satu bilik yang ada di situ. Satu malam pun jadilah. Tapi, Jas juga tahu. Walaupun mungkin tak ada hantu di situ, bukanlah selamat untuk anak dara tidur seorang-seorang di rumah yang sudah lama ditinggalkan.
      Jadi, bila mana sahaja ada peluang, dia akan ke rumah itu. Setiap hari, jika diizinkan. Kadang-kadang seorang diri. Kebanyakannya bersama Hanis dan juga Izwan. Dan setiap kali dia menjejakkan kaki di sana, setiap kali jugalah dia terpana. Tanpa disedari Izwan dan juga Hanis, dia juga berdoa. Mengharapkan rumah sebesar itu hadir di dalam hidupnya satu hari nanti.
      Bagi Izwan pula, rumah itu adalah tempat untuknya melarikan diri. Melepaskan diri dari beban tanggungjawab ayahnya. Tidak, ayahnya tak pernah menyuruhnya apa-apa. Dia tak pernah disuruh mengemas rumah, menolong ibunya memasak, apatah lagi menolong ayahnya di laut. Tapi Izwan tetap nampak beban itu padanya. Seperti batu yang diletakkan di bahunya. Beban anak ketua kampung.
      Sebagai anak ketua kampung orang mengharapkannya menjadi anak yang baik. Contoh yang baik kepada pemuda kampung. Mengharapkannya menjadi cemerlang dalam pelajaran, ataupun sukan, agama, adab sopan, atau semuanya sekali. Cemerlang serba-serbi.
      Izwan yakin yang ayahnya membayangkan dia sebagai pewaris legasinya. Pemuda contoh yang dikenali dan menjadi ikutan pemuda seluruh peduduk kampung. Yang penuh dengn karisma dan kemesraan pada sesiapa yang mengenalinya. 
	Tapi hakikatnya, jauh sekali. Izwan hanyalah budak biasa, yang sering mendapat keputusan tercorot dalam kelas. Sering juga ditangkap dan dipanggil ke bilik guru. Hanya budak yang suka menyendiri dalam dunianya sendiri. Jarang bercampur dengan orang sekelilingnya.
	Dan Izwan tahu. Tahu yang ayahnya kecewa dengannya. Dia nampak kekecewaan itu pada pandangan mata ayahnya. Pandangan yang menembusinya setiap kali mereka bertentang mata di meja makan. Pandangan yang kosong, tak disertai dengan raut wajah yang jelas. Hanya sedikit kerutan di dahi, yang hanya boleh dijejak jika disuluh lampu yang kuat. Pandangan ayahnya itu seolah berkata, "Kau sepatutnya anak harapan aku." Walaupun tak ada sepatah pun perkataan itu yang pernah keluar dari mulut ayah, Izwan tahu kata-kata itu kerap bermain di bibir. Menunggu masa sahaja untuk dituturkan.
	Kerana itulah Izwan juga terpana pada rumah yang sama. Kerana baginya magis rumah itu bagaikan tempat untuknya melepaskan diri dari realiti. Tempatnya melupakan bebanan yang ditanggung di bahunya. Tempatnya melupakan pandangan mata ayahnya.
	Bagaimana pula dengan Hanis? Hanis ada sebab yang lain. Izwan dan Jas menganggap rumah itu sebagai tempat bagi mereka melepaskan diri dari realiti.  Tapi Hanis pula menganggap rumah itu sebagai tempat baginya mengejar mimpi.
	"Dah lama tak datang sini," tutur Hanis sendirian. 
	Jas dan Izwan kedua-duanya menoleh, memandang Hanis yang tersenyum seperti orang dilamun cinta. Ya, ada kemungkinan juga Hanis memang sedang dilamun cinta.
	"Lukisan tu ada...."
	"Ya, jangan risau. Mural tu ada lagi," balas Jas dan Izwan serentak. Sambil menggelengkan kepala. Selepas beberapa minit berehat, mereka bertiga akhirnya bangun, meneruskan langkah, menuju ke rumah lama di atas bukit.
3
	Izwan meletakkan basikalnya di tepi pagar. Pagar batu yang sudahpun dipanjat kehijauan. Dengan menggunakan semak samun yang ada, Izwan menyembunyikan sedikit basikalnya, agar tak jelas pada siapa yang lalu lalang. Masalah besar nanti kalau orang nampak basikal anak ketua kampung ada di rumah lama. 
	Setelah pasti yang basikalnya sudahpun tersenmbunyi, Izwan menghampiri Jas dan Hanis yang sudahpun mara jauh ke depan. Mereka berdua kini sudahpun jauh dari pagar utama, menghampiri pohon besar yang ada di belah timur rumah lama. Itulah pintu masuk bagi mereka. Pintu masuk yang sepatutnya hanya mereka sahaja tahu. Pintu masuk yang mereka sudah gunakan sejak 3 tahun yang lalu. Ketika kali pertama mereka menjejakkan kaki ke sini.
	"Kukuh lagi eh dahan tu?" soal Hanis, sambil mendongak ke atas. Melihat pokok meranti yang besar di depan mereka. Dengan dahannya terjulur ke dalam pagar. 
	"Mestilah, dahan Meranti kot," balas Jas kembali.
	"Yelah, aku ingatkan bila kau selalu panjat, dahan tu boleh...."
	"Boleh apa?!" soal Jas kembali. Tajam jelingan matanya. Pun begitu, Jas tak dapat menahan mulutnya dari menerbitkan senyuman.
	Hanis tak membalas, sebaliknya membuat isyarat dengan tangan. Membengkokkan tangannya seolah-olah ia patah.
	"Owh, kau nak cakap yang aku ni gemuklah ye. Panjat pokok sampai boleh patah dahannya?" soal Jas kembali, tinggi suaranya.
	"Bukan aku cakap, kau yang cakap," balas Hanis, sambil tersenyum.
	"Eh dahlah. Jangan nak gaduh," tutur Izwan dari belakang. Dia kini berdiri di antara mereka berdua, sambil mencekak pinggang.
	"Kau orang ni asyik nak bergaduh je eh. Macam laki bini dah aku tengok," tambah Izwan lagi.
	"Aku kahwin dengan dia? Ugh..." kata Jas, sambil menjolok jari ke celah mulutnya yang terbuka. 
	"Muntah aku," tambah Jas lagi. Tapi pandangan matanya tak sama seperti mulutnya. Pandangan matanya memandang Hanis, mengharapkan ada senyuman kegembiraan pada wajah jejaka itu. 
	Tapi raut wajah Hanis tak mampu dibaca Jas. Lelaki itu hanya melambai tangannya ke depan, menepis kata-kata Izwan itu sambil berkata, "Eh, dahlah. Kau tak payah nak mengarut. Siapa nak panjat dulu ni?"
      Perasaan Jas berkecamuk sekali lagi. Kali ini ia dikuasai oleh baraan api yang sudahpun menyala. Menutup bara biru kesedihan yang tadinya menyalakan api itu.
	"Kaulah panjat dulu. Aku nampak tadi kau termengah-mengah nak panjat bukit belakang rumah Izwan tadi. Dah duduk asrama dah jadi lembik pulak. Kau panjat dulu, kita orang nak tengok kau boleh tak," perli Jas.
	Hanis menoleh memandang Izwan. Seperti meminta bantuan darinya. Tapi Izwan sekadar mengangkat bahu dan tersenyum. Seolah ingin berkata yang "Ratu sudahpun memberi arahan. Baik ikut je."
	 Akhirnya Hanis mengangguk. "Ok. Aku panjat dulu. Jangan terkejut pulak karang," balas Hanis.
	"Kalau kau jatuh, kita orang sambutlah," perli Jas lagi, mengundang tolehan tajam dari Hanis. Tapi Hanis hanya mampu menjeling, tak mampu membalas. Ada lebih baik dia fokus untuk memanjat, dari membalas kata-kata Jas.
	Hanis memerhatikan batang pokok meranti itu. Yang ada sedikit lekuk, menjadi tempat memandu kaki. Dia tersenyum. Fikirnya tak adalah sesusah mana memanjat pokok ni. Kerana seingat Hanis, ketika kali pertama dia memanjat pokok ini, lekuk itu lansung tak ada. 
      Hanis mula mencapai dahan yang ada di atasnya, membawa kakinya ke atas, memijak lekuk yang dibuat Jas dengan parang ayahnya dua tahun yang lalu. Sambil menarik nafas yang panjang, Hanis membawa sebelah lagi kakinya ke atas. Dan kini kedua-kedua belah kakinya sudahpun tidak lagi terpasak di atas tanah. Melekat pada lekuk batang pokok. 
      Setelah pasti yang kedudukannya stabil, Hanis mula mencapai dahan yang lebih tinggi di atasnya. Dahan yang lebih gemuk dan tebal, yang boleh menampung tubuhnya nanti. Peluh sudahpun mengalir dari dahinya. Membasahi dadanya yang kini sudahpun turun naik, tercungap-cungap menyedut oksigen, mencari tenaga.
      Di bawah, Jas dan Izwan memandang dengan penuh minat. Jika tadi bara api yang berkecamuk dalam diri Jas menyala kerana Hanis, kini rasa gusar pula yang menguasai. Takut jika lelaki itu jatuh. Walaupun kakinya baru sejengkal dari tanah. 
      "Boleh tak tu?" laung Jas dari bawah. Kata-kata Jas itu walaupun datang dengan hati yang gusar, ia kedengaran seperti satu perlian tajam pada Hanis. Merah menyala telinga Hanis dilihat dari bawah sini. Tanpa menunggu lagi Hanis terus melompat ke atas, menyambar dahan pokok yang ada di atasnya. Pada Izwan, lompatan itu terlalu jauh. Kerana ada lagi takuk yang boleh memaut kaki Hanis. Tapi Hanis sudapun melompat, dan kedua-kedua tangannya sudahpun sampai ke dahan yang atas ,berpaut bagaikan orang utan yang biasa dilihatnya di dalam televisyen.
      Hanis memusingkan badannya memandang Jas dan Izwan. Jas dengan tangan di mulutnya, dan Izwan yang berpeluk tubuh dengan senyuman yang menampakkan gigi.
      "Macam mana? Boleh buat?" soal Hanis. Terangkat keningnya. 
      Bola mata Jas memutih ke atas. Izwan pula menggelengkan kepala, sambil tersengih menampakkan gigi.
      Tanpa menunggu jawapan dari mereka bedua, Hanis mengangkat kedua belah kakinya ke atas. Kali ini lagaknya bukan lagi seperti orang utan. Tapi sebiji macam orang utan. Dengan mudahnya, dia memaut dahun itu, dan berdiri di atasnya. Walaupun dari bawah sini, Hanis kelihatan penuh yakin, tapi peluh kini sudahpun membasahi seluruh badannya. Kalau ada siapa yang dekat dengan Hanis pada ketika itu, pasti boleh mendengar dengan jelas debar jantungnya yang berdegup terlalu kencang.
      Hanis yang kini sudahpun berdiri di atas dahan yang mula condong itu, menundukkan kepalanya ke bawah. Cuba untuk memastikan  yang kedua-kedua kakinya memijak di atas dahan, sebelum dia melompat pantas ke bawah, terus menghilang di balik pagar.
      Bunyi jerkahan menyusul, mengundang debar dari kawannya yang ada di luar. Jas, yang kini sudahpun berdiri di depan pagar batu, menjengah ke dalam pagar, mencari ke mana menghilangnya Hanis.
      "Hanis...."
      Senyap. Tiada jawapan. 
      "Hanis!" laung Jas lagi. Kini kaki Jas sudahpun tiada lagi di atas tanah. Mencapai takuk yang ada. "Satu, dua, tiga," kira Jas dalam hati. Jas hampir sahaja ingin melompat ke dahan, sepertimana yang dilakukan oleh Hanis tadi. Walaupun apa yang keluar dari mulut Hanis tadi lebih kepada jenaka, Izwan yakin yang dahan itu tak akan mampu menampung berat Jas. Jas akan kecundang ke bawah, dan dia akan kehilangan kedua-dua sahabat baiknya petang itu.
      Mujurlah suara Hanis memecah kegusaran yang menyelubungi mereka.
      "Aku ok!" 
      Jas melepaskan nafas yang lega, dan meneruskan panjatannya. Takuk yang ada di atas digunakan, dan Jas dengan lebih berhati-hati berpaut pada dahan, dan menurunkan kakinya dari dahan ke pagar batu, sebelum melakukan lompatan ke dalam pagar. Izwan menyusul, dan tak sampai 5 minit, mereka bertiga sudahpun ada di depan rumah lama itu.
      "Kau ok?" soal Jas pada Hanis ketika mereka melangkah menghampiri pintu rumah.
      "Ok," balas Hanis. Tapi mata Jas sempat menangkap kesan merah yang ada pada tapak tangan Hanis. Jas menarik tangan itu, dan matanya dapat melihat dengan jelas kesan coretan yang ada. Yang sudahpun menerbitkan darah.
      Hanis menarik tangannya, pantas. Sambil menundukkan wajah, dia berkata, "Aku tak ada apa-apalah, sikit je ni."
      "Lain kali, kau jangan main lompat je. Pagar batu tu kan ada. Nasib baik kau jatuh atas semak, kalau atas batu?" bebel Jas kembali.
      Hanis memandang wajah Jas. Kening Jas kini berkerut ke bawah, membentuk huruf V. Dahi gadis itu yang biasanya luas kini nampak sempit. Mulutnya yang biasa tersenyum juga kini hanya masam mencuka. Muncung memanjang. Pun begitu mata Jas tidak menjeling tajam. Matanya membesar, dengan bola mata yang tetap duduk. Bergerak dari atas ke bawah. Dan Hanis dapat melihat terbitnya sedikit air di hujung mata Jas.
      "Kau yang cabar aku," tutur Hanis. Hampir-hampir Hanis ingin menepuk dahinya. Dia tahu yang Jas risaukan keadaannya. Yang kerisauan itu ikhlas datang dari hatinya. Dia pula membalas dengan kata-kata seperti itu. Hanis menoleh kembali memandang Jas, ingin menawarkan maaf. Tapi Jas lebih pantas darinya.
      "Minta maaf," tutur Jas perlahan, sambil menundukkan wajah.
      "Aku pun minta maaf gak," balas Hanis kembali.
      Izwan hanya memerhatikan adengan itu dari belakang, sambil menggelengkan kepala. Kemudian dia melangkah ke depan, sambil memaut bahu kedua-dua sahabatnya itu.
      "Wei dahlah tu, kita dah sampai dah pun," tutur Izwan lagi. Kata-kata Izwan itu terus menerbitkan senyuman pada bertiga. Mereka bertiga mendongak, melihat rumah putih sebesar istana, dengan tingkap yang pecah, dan pohon yang sudahpun menjalar sehingga ke bumbung. Pun begitu, magis rumah lama itu ada di dalamnya. Menanti kehadiran mereka.
      Sekelip mata sahaja apa yang mereka rasa terus lesap. Segala konflik, perasaan berkecamuk, dan tanggungjawab yang ada terus hilang. Mereka kini terpana memandang rumah lama itu. Dan tanpa mereka sedari kaki mereka sudahpun melangkah ke depan, memanjat tangga batu di depan rumah. Melangkah melepasi pintu rumah yang sudahpun terbuka. 
      Bunyi tapak kaki mereka bergema di dalam rumah yang kosong itu. Gema yang bagaikan datang dari masa lalu. Sebaik sahaja mereka melepasi pintu rumah, rasa bahang matahari yang membakar belakang badan mereka tadi hilang. Dingantikan dengan rasa dingin yang sangat menyamankan. Hanis tak tahu, sama ada rumah itu ada penghawa dingin ataupun tak. Dan kalaupun ada, mana mungkin ia masih berfungsi lagi. Tapi itulah yang mereka rasakan. Sejuk dan nyaman. Tak terasa lansung panas tengah hari dari luar. Seolah-olah mereka telahpun merentas ke alam yang lain.
      Jas dan Izwan berhenti. Mata masing-masing terpaku memandang isi di dalam rumah lama itu. Hanya Hanis sahaja yang melangkah ke depan. Melepasi tangga besi yang membawa ke tingkat atas. Melepasi ruang tamu di tengah yang sudahpun ditumbuhi pokok yang meninggi, sehingga melepasi bumbung. Melintasi ruang stor dengan pintunya yang terbuka luas.  Isinya nampak cantik dan kemas, tanpa sebarang debu, seolah-olah ia baru sahaja ditinggalkan. 
      Hanis tidak mengambil peduli pada semua itu. Segala mistis yang ditawarkan rumah ini tak dikejar olehnya. Hanis sudahpun ada destinasinya yang tersendiri. Dinding yang terletak di belakang dapur, di ruang makan. Dengan mural yang berconteng di situ, seperti grafiti yang ditinggalkan seseorang. 
      Mural itu menggambarkan perempuan berambut merah, berkulit putih salju. Perempuan yang sama yang pernah muncul dalam mimpinya satu ketika dulu.
4
3 tahun yang lepas..
	"Siapa dia ni?" merupakan soalan pertama yang terpacul dari mulut Hanis ketika kali pertama mata mereka menatap mural di dinding itu. Memori kali pertama mereka di rumah lama ini masih segar buat Jas, seolah-olah ia baru sahaja berlaku semalam. Ketika itu, Hanis menanyakan soalan itu dengan mulut yang ternganga, terpana dengan mural di depannya. Walaupun Jas sendiri dan juga Izwan terkesima melihat mural itu, tapi ada perbezaannya. Hanis mengenali perempuan yang ada di depannya.
	"Kau kenal perempuan ni?" soal Izwan kembali.
	Hanis mengangguk, pantas. Tapi Izwan tak berpuas hati dengan jawapan itu, kerana itu soalan lain menyusul.
	"Macam mana kau boleh kenal perempuan ni?" soal Izwan lagi.
	"Aku...." Hanis menutup mulutnya kembali. Kata-kata yang ingin keluar itu ditahan,  sampai merah padam muka Hanis.
	"Ah, tak apalah. Nanti kau orang gelakkan aku," kata Hanis pula.
	Jas dan Izwan saling berpandangan. Masing-masing tahu yang mereka sering mentertawakan Hanis. Sering mencari peluang sebaik mungkin untuk menunjukkan calar pada pemuda sempurna pujaan orang kampung. Tapi Hanis sepatutnya lebih tahu, yang mereka adalah sahabatnya.
	"Bro, safe space. Kitorang kan kawan kau," tutur Jas pula, mengingatkan.
	"Kau boleh janji tak kau orang tak gelakkan aku?" pinta Hanis kembali.
	"Itu kami tak boleh janji. Yang kami boleh janji, kami tak akan beritahu apa benda yang kau cerita ni pada orang lain," tutur Jas. Jas memandang Izwan, seperti turut meminta jaminan darinya. 
	Izwan mengangguk. "Ya, ya. Kau jangan risau. Apa yang jadi kat sini, kita betiga je tahu. Lagipun, kalau kita cerita pun..." Izwan berhenti sebentar. Sambil menoleh melihat isi dalam rumah lama di sekitarnya. 
	"Aku tak rasa ada orang akan percaya," sambung Izwan lagi.
	Jas dan Hanis mengangguk serentak. Setuju dengan kata-kata Izwan. Ketiga-tiga mereka sedang berdiri di depan dinding dengan mural perempuan berambut merah. Separuh dari diri mereka masih tidak percaya yang mereka sudahpun merentas rumah lama ini. Rumah yang menjadi larangan ibu bapa mereka.
	Sepanjang mereka bersekolah rendah, mereka tak pernah terfikir pun untuk menjejakkan kaki ke dalam rumah ini. Mereka hanya mampu memerhati dari jauh, berspekulasi tentang isi di dalamnya. Atau membuat cerita tentang asal-usulnya. Dah banyak cerita yang mereka pernah dengan tentang rumah lama di atas bukit itu. Dan semua puaka yang mungkin tersimpan di dalamnya. Tapi tak ada siapa pun yang berani mengaku yang mereka sudahpun sampai ke itu. Hanya melihat dari jauh.
	Kalau tak kerana anjing Uncle Tong, mereka tak akan menjejakkan kaki pun ke dalam rumah ini. Hanis mengeluh. Matanya kini tertumpu pada hujung seluarnya yang sudahpun dicarik. Dan seliparnya yang sudahpun dibasahi darah. Tanpa berfikir panjang, Hanis duduk, melabuhkan punggungnya di atas lantai yang kotor. Sambil bersila, dia memerhatikan luka kecil yang ada di bawah betisnya. Mujurlah ia bukannya luka gigitan. Jas dan Izwan turut sama duduk, menanti Hanis membuka bicara.
	"Hanis!" panggil Jas.
	Hanis mendongak, melihat Jas mencampak kain putih ke arahnya. Tangannya tak sempat menangkap kain itu yang kini menutup seluruh mukanya. Selalunya adengan itu pasti akan mengundang ketawa yang besar dari Izwan. Tapi Izwan hanya diam. Barangkali terkesan dengan apa yang dilihatnya di rumah ini.
	"Wei ceritalah," tutur Izwan pula.
	"Kau orang ingat tak tahi bintang tu?" soal Hanis kembali, sambil menekap kain putih itu pada lukanya. Kain yang tadi putih kini sudahpun bertukar merah. 
	"Ingat. Tak silap aku, tahun lepas kan? Yang jadi sebelum subuh tu," balas Izwan.
	Hanis mengangguk. 
	"Ui. Kuat letupan dia masa tu. Macam bom siak. Aku ingat lagi masa tu, aku dah bangun awal. Sebab nak siapkan bapak aku makanan nak pergi ke laut. Masa tu lah aku terdengar letupan bukan main kuat lagi. Aku ingat ada orang perang ke apa. Tiba-tiba je, terus jadi siang beb," tutur Jas, tanpa dipinta.
	"Jadi siang?" soal Hanis dan Izwan serentak.
	Jas mengangguk. "Jadi siang. Masa tu tak silap pukul 5 pagi. Patutnya gelaplah langit. Tapi lepas je letupan tu, terus jadi terang," jelas jas Lagi.
	"Aku tak perasan pulak yang tu. Aku dengar bunyi letupan je. Kau Izwan?" soal Hanis.
	Izwan menggeleng kepala. "Samalah. Aku pun dengar macam bunyi bom je."
	"Sebab kau orang tengah sedap membuta. Aku nampak dengan mata kepala aku sendiri," balas Jas.
	"Ah, tak kisahlah. Apa kena mengena perempuan ni dengan tahi bintang tu pulak?" soal Izwan kembali.
	"Memang tak ada kena mengena," tutur Hanis yang sudahpun mengikat luka di kakinya dengan kain yang dihulurkan Jas tadi.
	"Setahu aku lah," tambah Hanis lagi. "Habis tu?" soal Izwan pula.
	"Aku nampak perempuan ni malam tu. Malam lepas tahi bintang tu," balas Hanis, sambil melepaskan lelah.
	"Kau nampak kat mana?" soal Jas pula.
	"Masa tu awal lagi. Baru kul 11 malam kalau tak silap aku. Aku tak boleh tidur sangat malam tu, perut aku memulas. Jadi, dalam pukul 11 malam tu jugaklah aku keluar rumah nak pergi ke tandas."
	"Kenapa kat luar rumah? Dalam rumah kau kan ada tandas," soal Izwan.
	"Tahun lepas kan rumah aku renovate," balas Hanis kembali.
	"Hm. Anak orang kaya," perli Jas. Hanis sekadar tersenyum. Dia tak tahu apa reaksi yang sesuai ditawarkan pada Jas ketika itu. Kerana bibit kesedihan kelihatan jelas di alis matanya. Apa yang mungkin boleh dilakukannya hanya menyambung cerita.
	"Aku perasan masa aku keluar rumah, ada kabus kat luar rumah aku.." Jas dan Izwan saling berpandangan, dan Hanis membetulkan mereka.
	"Ya, aku tahu rumah aku memang banyak kabus. Rumah kau pun sama Jas. Tapi biasanya kabus ni datang awal pagi. Bukannya awal malam macam tu. Jadi, aku pun meremanglah. Seram sejuk seluruh badan aku. Tapi nak buat macam mana kan, aku dah tak tahan. Jadi aku redah jelah."
	"Mulanya aku macam tak nampak aku kat mana. Sebab kabus tebal sangat. Masa tu lah aku nampak perempuan tu. Dia berlari ke arah aku. Dengan rambut merah menyala. Aku hampir-hampir nak menjerit, sebab aku ingat hantu. Tapi bila perempuan tu makin dekat, hilang dah semua rasa takut. Sebab perempuan tu...."
	"Perempuan tu apa?" pinta Izwan. Tapi Jas hanya mendiamkan diri. Meneguk air liurnya. Kerana dia kenal pandangan mata Hanis ketika itu. Pandangan mata yang terbungkal, diapit senyuman di bibirnya. Menerbitkan sedih di hati Jas.
	"Sebab perempuan tu cantik," tutur Jas, menghabiskan kata-kata Hanis.
	"Cantik macam kau ke? Kalau macam kau, tak adalah cantik mana," perli Izwan.
	Jas menjeling tajam. "Eh sial mulut kau. Aku lesing kau karang," tutur Jas sambil mengangkat tangannya seperti ingin melayangkan tumbukan ke mulut kawannya itu. Izwan hanya membalas dengan tersengih.
	Tapi Hanis tak terkesan lansung dengan pergaduhan kecil yang sedang berlaku di depannya. Matanya memang sedang memandang pada Izwan dan Jas, tapi pandangan matanya kosong. Kerana mindanya kini sedang khayal terbang di ruang memori.
	"Yep, perempuan tu sangat cantik. Dengan rambut yang merah, kulit yang sangat putih. Dan mata yang biru. Aku tak percaya yang perempuan secantik tu boleh wujud di muka bumi ni. Seolah-olah aku tengah nampak bidadari. Tapi kau tahu tak apa benda yang aku paling tak percaya sekali?" 
	"Apa dia?" soal Izwan. Jas pula hanya mendiamkan diri dan menundukkan wajah.
	"Aku tak percaya lansung yang bidadari tu datang kat aku. Dia ada cakap sesuatu kat aku. Tapi aku tak ingat apa. Aku hanya ingat mata dia yang sangat biru. Macam langit warna dia. Esoknya, bapak aku jumpa aku terbaring kat luar rumah," balas Hanis.
	Jas tergelak. Besar ketawanya, bergema dalam rumah lama itu. Bunyi yang bergema itu merentas seluruh isi rumah. "Kau jumpa perempuan tu dalam mimpilah ni?" 
	Hanis sekadar mengangguk. 
	"Dan perempuan tu nampak macam ni?" soal Izwan
	Hanis mengangguk lagi. "Tapi lagi cantik dari mural ni," tambah Hanis.
	"Jadi bukan mimpilah," komen Izwan.
	"Kenapa bukan mimpi pulak?" soal Jas kembali. Pandangan matanya tajam menembusi Izwan.
	"Sebab mural ni lah. Sebab mural ni ada. Jadi kemungkinan besar sekali perempuan tu wujud," hujah Izwan.
	"Dah tentulah perempuan tu wujud. Mana tahu Hanis pernah ternampak dalam majalah mangga ke apa ke. Tu sebab dia teringat-ingat dalam mimpi," balas Jas, sambil mendengus.
	"Maksud kau yang ni selebriti?" soal Izwan kembali.
	Jas mengangguk. "Yelah. Artis ke, pelakon ke. Tu sebab ada orang boleh lukis mural dia kat sini," jelas Jas lagi ni.
	"Tapi aku tak pernah nampak Jas. Aku tak pernah nampak perempuan tu seumur hidup aku. First time aku nampak dalam mimpi aku sahaja. Dan kat mural ni," balas Hanis, mempertahankan dirinya.
	"Kau terlupa je kot," tutur Jas kembali. Tapi wajahnya masih lagi ditundukkan, tak berani bertentang mata dengan Hanis. Jas tak berani melihat wajah sahabatnya itu yang seperti sedang dilamun cinta. Hanya boleh menambah duka di hatinya.
	"Tak, aku pasti," tutur Hanis kembali, sambil menggelengkan kepala. Dia kini bangun, menghampiri dinding mural di depannya. Tangannya mula memegang dinding itu, memegang wajah putih yang tersemat kemas di situ, dicemari paku pakis dan yang alga yang sudahpun memanjat sehingga ke atas. Meretakkan dinding yang ada di depannya. Pun begitu, mural itu masih kelihatan cantik, seolah-olah disinari cahaya. Memaparkan gadis berkulit seputih salju, dengan rambut yang merah menyala bak api yang membakar, dan mata yang membiru seperti langit di hari yang cerah. 
	Hanis memegang dinding itu sambil berkata, "Aku pasti, malam itu lah kali pertama aku berjumpa dengan bidadari dunia itu."
5
Masa kini....

	"Jas...ooo...jas!" 
	Jas menoleh ke belakang bila mendengar namanya dipanggil. Matanya yang dari tadi termenung memandang Hanis kini sudahpun dipanggil kembali dari ruang memori. Kini di depannya Izwan sedang berdiri sambil berpeluk tubuh. Matanya yang sedikit hijau itu seperti lampu suar yang menyuluh tubuhnya, mencari isi yang tersimpan di dalam hati Jas.
	"Kau tengok apa tu?" Izwan bertanya, sambil matanya tak henti menyuluh isi hati sahabatnya itu.
	Jas tersenyum. Di depan Izwan, tiada apa yang perlu disembunyikan. Izwan sudah masak dengan apa yang tersimpan di dalam hati Jas. 
	"Tengok apa lagi. Tengok kawan kita lah," tutur Jas kembali, sambil mulutnya menjuih ke arah Hanis yang ada di belakangnya. Izwan melangkah ke depan, melepasi Jas. Kini matanya dapat melihat dengan jelas Hanis yang sedang duduk bersilang di atas lantai yang kotor. Matanya kosong merenung mural di depannya. Dan di sebalik pandangan yang kosong itu, Izwan dapat melihat bayang senyuman di bibir Hanis.
	"Dia termenung tengok dinding, kau termenung tengok dia," tutur Izwan. Jas sekadar mengangkat bahu sambil tersenyum. Dia tak tahu bagaimana ingin menjawab. Membalas hanya mungkin boleh membawa air mata. Jadi Jas rasa ada baiknya dia simpan sahaja apa yang dia rasa.
	"Sampai sekarang dia tak tahu siapa perempuan tu," tutur Izwan lagi. Jas menoleh, sambil matanya dinaikkan ke atas. Sambil mengeluh panjang, dia berkata, "Kau orang dah cari betul-betul ke?"
	"Dah. Dah puas dah carik kat internet. Kat wikipedia semua. Tak ada. Yang paling dekat pun muka Jessica Chastain,"  komen Izwan.
	"Huh? Siapa tu?" soal Jas.
	"Ala, yang berlakon cerita It tu," balas Izwan kembali, seolah-olah jawapan itu sudah cukup untuk Jas. Jas yang tak pernah ada duit yang cukup untuk menonton wayang sekadar mengangkat bahu. Tapi dia mampu memberikan jawapan balas.
	"Jap, tu bukan mat salleh ke?" soal Jas kembali.
	"Yep, dan gambar kat mural tu, walaupun dengan kulit yang putih dan rambut yang merah tetap nampak macam Melayu," tutur Izwan kembali. 
	Jas menoleh kembali ke arah Hanis. Merenung ke arah sahabatnya itu yang sedang khayal memandang mural di depannya. Apa yang diceritakan Izwan itu mencalarkan lagi luka yang baru sahaja hendak sembuh. Menambahkan lagi rasa perit di hatinya. Jas terpaksa menarik nafas yang sangat panjang, sebelum dia mampu membalas kata-kata Izwan.
	"Ah. Tak ada yang misterilah. Adalah tu artis-artis lama yang kau orang tak kenal. Tak jumpa lagi lah tu. Bagi aku...."
	"Bilik stor tu lagi misteri," sampuk Izwan. Jas menoleh, menjangkakan yang Izwan akan tersengih. Tapi Izwan hanya tersenyum lebar. Mengatakan yang dia percaya dengan apa yang dikatakan Jas tu.
	"Jadi jom lah kita pergi tengok stor tu," ajak Izwan. Jas mengangguk, dan mula berpatah balik. Menuju ke bilik stor yang terletak di sebelah barat rumah lama itu. Kaki mereka merentas hutan kecil di laman ruang tamu, dengan pokok-pokoknya yang meninggi, sehingga ada yang menembusi bumbung rumah. Tapi yang anehnya, jika dilihat dari luar, bumbung rumah lama ini nampak kukuh dan tak ditembusi apa-apa. Satu lagi keanehan yang ada yang sepatutnya menarik perhatian Hanis, bukan mural itu sahaja, fikir Jas.
	Mata Izwan tertancap pada tanah lapang yang ada di tengah hutan. Pada tanah pasir yang sekangkang kera yang ada di dalam rumah lama ini. Lantai batu yang ada di tengah hutan mini itu telah meretak, mendedahkan sekelumit tanah pasir yang ada di bawahnya. Menjadi tempat mereka bertiga menanam kapsul masa mereka 6 bulan yang lepas. Itupun salah satu lagi misteri yang membelenggui mereka, tapi tak cukup menarik buat Hanis.
	"Nampak tak rumput tu...." Perkataan Jas seolah-olah hilang di balik pandangan matanya yang mendongak. Kerana dia tak pasti dengan apa yang sedang dirakam matanya. Matanya melihat, tapi otaknya sukar untuk mempercayai. Dia memerlukan Izwan untuk memastikan apa yang dilihatnya itu betul.
	Izwan mengangguk dari belakang, dan turut menambah, "Ya, pokok tu makin besar. Rumput yang kita tebang dua hari lepas pun dah tebal balik," tutur Izwan, yakin. Kerana dia sendiri pernah mengukur ketinggian pokok-pokok yang ada di tengah hutan kecil ini, yang membesar pantas di luar dari norma. Rumput tebal yang ada itu selalu mereka kemaskan seminggu sekali, untuk memastikan ianya tak meliar, menjemput binatang yang boleh merayap di bawahnya.
	Tapi tak sampai beberapa hari ia sudahpun tumbuh balik, menebal. Terlalu pantas, tak kiralah ketika musim hujan ataupun ketika panas terik. Jas dan Izwan pernah membincangkan keanehan ini. Mereka mengeluarkan teori yang masa di tengah rumah ini, sekurang-kurangnya di hutan kecil di laman tamu rumah ini, masa berjalan pantas. 
	Tapi yang ada pada mereka hanyalah sekadar teori. Kerana jam di tangan mereka berjalan seperti biasa. Dan tak pula mereka merasakan diri mereka membesar lebih pantas dari budak-budak yang lain. Jas dan Izwan membawa teori mereka kepada Hanis. Mereka mengharapkan kepintaran yang ada pada satu-satunya pelajar kampung yang berjaya ke SBP boleh membantu mereka. Tapi Hanis kurang berminat untuk menyelesaikan misteri lain yang ada di rumah lama ini. Yang menarik perhatiannya hanyalah mural yang pasti akan ditenungnya setiap kali bertandang.
	"Ah, kau orang buatlah eksperimen," balas Hanis ketika itu, yang tak menoleh lansung memandang mereka.
	"Eksperimen apa?" soal Jas kembali. Tapi Hanis hanya diam. Hanyut dalam khayalan.
	"Oi, eksperimen apa!" jerit Jas yang sudahpun menarik lengan Hanis. Hanis pada mulanya terkejut, melihat Jas yang tiba-tiba sahaja menarik lengannya dengan kasar. Tapi selepas soalan itu diulang, barulah dia membalas.
	"Buat jelah apa-apa. Tanam pokok ke apa ke. Dah-dah, jangan kacau aku, aku tengah sedap ni," balas Hanis, yang kembali dalam lamunannya.
	Jas dan Izwan saling menggelengkan kepala, tapi idea yang diberikan Hanis itu boleh dipakai. Dan ditakdirkan pada penghujung tahun lepas mereka menanam pokok pisang di pinggir hutan kecil. Benihnya diambil (mungkin sekali dipinjam tanpa diberitahu) Izwan sendiri dari ayahnya.  Kini, tak sampai setahun, pokok yang mereka tanam itu sudahpun kelihatan tua, menunggu masa untuk mati. Tapi mereka sempat merasa hasil pisang itu, seminggu selepas ia ditanam.
	Jas dan Izwan kini sudahpun tiba di hujung hutan, melepasi pokok pisang mereka yang sedang menunggu takdirnya. Kaki mereka kini melangkah ke satu ruang koridor yang gelap, melewati bilik-bilik yang mengapit mereka. Barangkali bilik milik pembantu rumah. Walaupun koridornya tak adalah panjang mana, tapi setiap kali mereka melalui sini, masa seolah-olah terhenti. 
      Langkah yang mereka ambil seperti tak ada kesudahannya. Mata mereka menoleh ke kiri dan kanan. Memerhatikan bilik-bilik yang ditutup dengan pintu yang sudahpun reput. Ada yang reput cat, ada yang sudahpun terkopak. Ada yang dahpun hilang sepenuhnya, mendendahkan isi bilik di dalamnya. Di waktu mereka melalui koridor ini, debar di jantung mereka terasa kencang, bagai nak tercabut dari tempatnya. Mujurlah, kaki mereka boleh melangkah ke depan. Menghampiri penguhujung koridor.
      Mata mereka sekarang tertumpu pula pada bilik yang paling hujung sekali. Di sebelah kiri mereka, bilik itu kelihatan tak usang, tak pudar. Pintunya masih lagi kelihatan cantik, dengan cat yang berwarna merah. Seperti masa lansung tak menyentuhnya. Jas dan Izwan menghampiri pintu itu, dan menekap telinga mereka. Di baliknya, mereka boleh mendengar dengan jelas bunyi dengkuran, menandakan ada orang di dalamnya. 
      Mereka saling berpandangan, dan mengangguk tanda setuju. Walaupun tak ada sepatah yang keluar dari mulut mereka, mereka tahu yang pintu itu tak boleh dibuka. Mereka tak berani nak melihat isi di dalamnya. Itulah perjanjian yang mereka persetujui sejak mereka menemui pintu yang tak terganggu dek masa itu sebulan yang lepas.
      "Dulu tak ada...." Tutur Jas, sangat perlahan. Pertuturan itu diutarakan lebih kepada dirinya sendiri bukan pada Izwan. Tapi Izwan yang mendengar bertanya kembali.
      "Huh? Kau cakap apa Jas? Aku tak dengar," tutur Izwan separa berbisik. Takut-takut yang ada di seblik pintu itu turut menekap telinga. Jas tidak menjawab, sebaliknya hanya terus berjalan ke depan. Melepasi dapur dan terus menuju ke stor yang ada di hujungnya. Izwan mengeluh, dan mengikut Jas dari belakang. Di depan mereka dapur yang sudah berdebu dan tidak berperabot itu terbentang, dengan lantai yang dipenuhi dengan daun kering dan juga sisa binatang. Membuatkan mata mereka lansung tak berminat. Hanya tertumpu pada stor di hujung dapur yang terbuka pintu kayunya.
      Sebaik kakinya terpacak di depan stor, Jas menoleh ke arah Izwan. "Izwan, follow rapat," pinta Jas perlahan. Dia tak mahu perkara yang berlaku padanya tahun lepas berulang kembali. Kerana itu jugalah dia membiarkan pintu kayu itu terbuka luas.
      Dengan debar yang menguasai diri, Jas berjalan masuk ke dalam stor kayu yang sempit itu. Yang dulunya menjadi tempat penyimpanan makanan. Bagaimana mereka tahu? Kerana walaupun rumah itu dah lama ditinggalkan, stor itu masih lagi menyimpan makanan yang segar. Beras, makanan dalam tin, serta barang-barang mentah seperti kentang, bawang dan juga rempah. Isi dalamnya nampak kemas, teratur, bersih, lansung tak ada sebarang debu di dalamnya. Seperti ia masih dijaga dengan rapi.
      Berbeza sungguh dengan keadaan di dapur. Jas megambil tin sardin yang paling dekat dengannya. Yang terletak di atas rak kayu di sebelah kanan. Matanya membaca perkataan yang tertulis di situ, kemudian berpaling memandang Izwan.
      "1937!" tutur Jas. 
      Izwan sekadar mengangguk. Tak menawarkan sebarang komen. Di dalam kepalanya dia sedang melakukan kira-kira. Jika ingatannya betul, tin sardin itu menunjukkan tarikh luput 1941 minggu lepas.
      "Bukan tin sardin yang sama," tutur Izwan kembali. Menawarkan konklusinya. Tapi konklusi seperti itu tak menawarkan penjelasan muktamad tentang apa yang berlaku pada stor itu. Ataupun pada rumah lama itu pada keseluruhannya.
      "Aku rasa ia semakin kuat," tutur Jas kembali.
      "Huh?"
      "Aku tak tahu apa yang berlaku pada rumah ni. Aku Cuma rasa yang ia semakin kuat. Pintu itu tak ada sebulan yang lepas," jelas Jas kembali.
      "Kau nak tengok kapsul masa tu?" balas Izwan pula. Jas menoleh, meletakkan semula tin sardin itu di tempat asalnya. Dia melangkah melepasi Izwan sambil mengangguk. Kata-kata Hanis terngiang dalam kepalanya ketika itu, 
      "Jas, orang letak kapsul masa untuk tengok lepas 10, 20 tahun. Bukannya lepas 6 bulan,"
      Walaupun apa yang dituturkan Hanis itu benar, tapi di rumah lama ini kenyatannya itu boleh menjadi sesuatu yang boleh diragukan. Tanpa berkata sepatah pun mereka kini berpatah balik ke hutan kecil itu. Melepasi pintu yang tak diganggu masa. Melalui ruang koridor yang terasa panjang. Sebaik sahaja mereka sampai di tengah hutan, Izwan mula menggali tanah pasir itu. Mendedahkan kotak tin yang tertimbus di bawahnya. Izwan mengeluarkan kotak tin itu yang kelihatan sama sahaja dengan kotak tin yang mereka tanam 6 bulan yang lepas. Tetapi sebaik sahaja dia membuka isinya, matanya terbeliak besar.
      "Jas!" panggil Izwan. Jas yang dari tadi hanya berdiri dan memerhatikan dari belakang mula tunduk menghampiri Izwan. Matanya turut sama terbuka besar, melihat isi di dalam kapsul masa yang mereka tanam 6 bulan yang lepas. Jas ingat isinya. Hanis meletakkan buku nota berwarna coklat.Yang bercap logo Sekolah Rendah Tanjung Kling di atasnya. Dibalut dalam plastik lutsinar supaya ia tak dibaham masa.
      Izwan pula meletakkan buku komik kegemarannya. Dragon Ball edisi pertama, yang dibelinya dari pesta buku. Ianya turut diletakkan dalam plastik lutsinar. Dan Jas sendiri meletakkan beberapa keping duit syiling,  bertahun 1967. Mengharapkan yang duit syiling lama itu boleh bernilai jutaan ringgit bila dia membuka kapsul ini 10 tahun akan datang.
      Tapi kali ini, bila mereka membuka sahaja kotak tin itu, isinya bukanlah buku sekolah, komik, mahupun duit syiling. Tapi beberapa bungkusan plastik lutsinar yang bertampal label di atasnya. Label yang tertulis nama mereka dengan pen berwarna merah. Jas mengambil bungkusan plastik dengan namanya itu, melihat isi di dalamnya. Ia bukanlah lagi duit syiling, sebaliknya kunci lama yang sudahpun berkarat. 
      Jas menoleh ke arah Izwan, yang kini turut terbeliak memegang bungkusan miliknya. Isinya bukanlah komik, tapi kad tebal berwarna putih.  Kosong, di depan dan juga di belakang. Dan walaupun Hanis tiada di situ untuk melihat bungkusannya, mereka dapat melihat dengan jelas isinya. Ia bukanlah buku nota sekolah rendah. Tapi buku nota yang biasa digunakan oleh pelajar universiti. 
      Mata Izwan kini bertentang dengan Jas, mengharapkan jawapan darinya. Sedikit penjelasan tentang apa yang berlaku. Tapi Jas hanya mampu membuka mulutnya. Tiada sepatah perkataan yang mampu keluar dari mulutnya. Tiada jawapan.


Bab 2: Perempuan Berambut Merah
1
	Jalan bawah tanah sahaja jalan yang selamat ketika ini. Jalan yang memboehkan Zulaikha mengelak dari bahaman kerumunan berdarah. Dan segala malapetaka yang berakar darinya. Setelah hampir 12 jam berjalan tanpa rehat, Zulaikha kini sudahpun hampir tiba di destinasi. GPS yang dipasang di lengannya menunjukkan yang ibu pejabat kini terletak lebih kurang 500-meter dari lokasi dia sedang berdiri.
	"Dah sampai," tutur Zulaikha sendirian. Suaranya bergema dalam ruang terowong yang besar itu, yang dulunya menempatkan kereta api bawah tanah yang merentas dari Melaka ke Kuala Lumpur. Kini ia menawarkan perlindungan buat manusia sepertinya. Mata Zulaikha kini diarahkan ke depan. Sambil kakinya mula berlari-lari anak. Apa yang dicari kini adalah penanda. Penanda kepada pintu masuk Cagar.
	Bagi melindungi Cagar, bandar terakhir yang ada di Malaysia (barangkali juga di muka bumi ini), pintu masuknya dilindungi. Dibuka hanya kepada mereka yang tahu sahaja penandanya di mana. Burung camar yang dilukis dengan cat berwarna putih, kecil sahaja, terlindung di balik sesuatu. Dan setiap minggu, mereka yang menjaga Cagar akan menukar objek yang melindungi simbol camar yang dilukis. Bagi memastikan mereka yang boleh masuk ke Cagar, hanyalah mereka yang datang dari Cagar.
	Kali ini yang melindungi simbol Camar itu adalah rak buku kayu. Yang diletak menyenget bersandar pada tiang. Zulaika yang sudahpun menjumpai penanda, mula melajukan langkah, lalu mengalihkan rak buku itu dengan sepenuh tenaganya. Terbit peluh keringatnya, disusuli keluh di bibirnya. Zulaikha hampir sahaja bersandar, bila logo camar itu kini terserlah di depannya. Bersebelahan dengan pintu besi yang sudahpun diselaputi karat.
	Sambil berteleku, Zulaikha termenung di depan pintu. Berkira-kira sama ada di mahu masuk ataupun tidak ke dalam Cagar. Ya, memang inilah satu-satunya tempat yang selamat buatnya. Ya, inilah satu-satunya tempat yang masih ada sedikit ketenangan, pelindung dari ketakutan menghadap kerumunan berdarah. Tapi Cagar juga tempat yang terkurung. Tempat yang menjadi satu petanda. Mengingatkannya pada realiti malapetaka yang melanda umat manusia. Mengingatkannya pada ayah dan ibu yang sudahpun tiada.
	Zulaikha mengeluh. Tak ada manfaatnya dia terus termenung. Yang mampu dilakukannya ketika itu hanyalah terus melangkah ke depan. Walaupun realitinya sangat berat untuk ditanggung. Dia bangun, dan mula mengetuk pintu yang berkarat, dalam dua ritma yang sekata.
	"Password," tutur suara di balik pintu.
	"Cindai."
	"Itu minggu lepas," tutur suara itu kembali.
	Zulaikha terkejut, pantas mengeluarkan kertas yang tersimpan di kocek seluarnya. Dia melihat kembali senarai yang tertulis di situ, mencari kata laluan yang terkini.
	"Andalusia?" soal Zulaikha kembali. Antara pasti dan tak pasti sahaja dengan jawapannya. Tiada suara datang dari sebalik pintu. Tapi ia terbuka jua, mendedahkan isinya. Seorang lelaki tinggi, berkulit sedikit gelap, dengan rambut seperti afro. Dia tersenyum memandang Zulaikha, dengan dua ruang yang kosong terpampang pada baris giginya.
	"Hamid!" tutur Zulaikha, terkejut melihat kawannya itu yang menjadi penjaga pintu pagi itu.
	"Kau tak jawab alat communicator kau," tutur Hamid, memberi penjelasan.
	"Owh, risau jugak kau kat aku ye," balas Zulaikha kembali.
	Hilang terus senyuman di wajah Hamid. Lelaki itu membalas dengan dengus, dan memalingkan badannya. "Dahlah, jom naik atas. Semua orang dah risau tunggu kau," tutur Hamid, tanpa menoleh.
	"Professor ada?" soal Zulaikha.
	"Ada. Dia pun sama tunggu. Kita orang dah hampir-hampir nak hantar team lain kau tahu," balas Hamid kembali, yang kini sudahpun melangkah ke depan.
	Tanpa sepatah kata lagi, Zulaikha mengikut sahaja Hamid, berjalan menelusuri koridor yang gelap di depan mereka. Di belakang, pintu yang tadi terbuka itu tertutup dengan sendirinya, menghilangkan terus sumber cahaya yang menerangi mereka. Menjadikan laluan yang perlu mereka tempuhi, gelap gelita.
	Zulaikha dan Hamid secara automatiknya menghidupkan lampu suluh, menyuluh jalan mereka ke depan. Lampu tiada di laluan ini, bagi memastikan tiada wayar elektrik yang perlu disambung dari luar, mendedahkan kedudukan rahsia mereka kepada mana-mana musuh yang mencari. Jadi lampu suluh yang kecil itu sahajalah cahaya yang mereka ada.
	Setiap langkah yang diambil mereka berdua dalam lorong yang kecil dan gelap itu, bergema, membawa sekali gema yang sama dalam hati mereka. Terutama sekali Zulaikha yang berdebar sekali jantungnya dalam setiap langkah yang diambilnya. Ah, dia memang tak suka untuk melangkah ke Camar. Tanpa disedari, Zulaikha mengeluarkan keluh kesah yang hadir dalam setiap langkahnya.
	Hamid yang terdengar keluhan Zulaikha tersenyum, dan menggelengkan kepala. "Kadang-kadang aku rasa kau sengaja volunteer dalam misi-misi macam ni," tutur Hamid.
	Zulaikha yang dari tadi memakukan matanya pada belakang badan Hamid terkejut. "Kenapa kau cakap macam tu?" soal Zulaikha kembali.
	"Yelah. Aku rasa kau seboleh-bolehnya nak cari jalan nak keluar dari tempat ni," balas Hamid kembali. Zulaikha mendengus kembali. Tepat sangat apa yang keluar dari mulut Hamid tadi.
	"Yelah, tak ada apapun kat Camar ni," balas Zulaikha, pendek.
	"Camar ni bandar selamat yang terakhir yang ada di sini. Itu dah cukup dah, bagi akulah," tutur Hamid kembali.
	"Bagi kau Mid. Bagi aku tak ada apa-apa kat sini. Hanya ada manusia, dan perasaan takutnya."
	"Bukan tu je. Kita pun ada harapan," tutur Hamid lagi. Tapi senyuman yang tadi terbentuk, kini semakin terasa berat untuk dipaparkan. 
	"Harapan apa Mid? Kau tak dengar apa prof cakap? Malapetaka tu makin dekat," tutur Zulaikha kembali.
	Hamid menghentikan langkahnya. Di depannya kini terbentang sebuah pintu yang besar. Pintu besi yang berwarna kelabu. Hamid menutup lampu suluhnya, dan mula meraba tuil pintu, bersedia untuk membukanya. Sebelum itu, dia sempat menoleh ke belakang, memandang Zulaikha sambil tersenyum.
	"Sebab tu lah kita perlukan heroin macam kau untuk selamatkan dunia," tutur Hamid lagi, sambil membuka pintu. Membawa cahaya dari Camar masuk menembusi terowong gelap yang mereka lalui tadi. 
	Zulaikha menaikkan bola matanya ke atas, sambil menggelengkan kepala. Poyo sungguh ayat yang keluar dari mulut Hamid tadi, fikirnya. Tapi dia melangkah juga, mengikut Hamid  menembusi sempadan Camar. 
	Kaki mereka kini memijak sebuah stesen bawah tanah lama yang sudahpun diubahsuai menjadi tempat penempatan. Khemah yang dibina dari kayu dan besi tercacak, di kiri dan kanan plaform kereta api. Rel kereta api di tengah telahpun ditenggelami air, menjadi sungai buatan, membekalkan air yang bersih buat penduduk Camar. Di atasnya, sebuah jambatan kayu dibina, menghubungkan platform yang terpisah, mewujudkan ilusi seperti sebuah bandar yang lengkap dan berfungsi. Di atas semua ini, beberapa buah lampu sorot dipasang di atas, mewujudkan ilusi seolah-olah 'bandar' kecil ini disinari cahaya matahari.
	Zulaikha mengeluh lagi, melihat keadaan Camar. Ya, memang bandar ini hidup. Ada manusia, ada makanan, ada air yang bersih, ada cahaya di atasnya. Tapi ia hanyalah ilusi, serpihan dari realiti yang kini sudahpun musnah di luar sana. Mewujudkan asap hitam yang menyelubungi Camar dan penduduknya.
	Ya, asap hitam itu jelas pada pandangan mata Zulaikha. Jelas pada wajah murung yang membelenggu setiap isi Camar. Jelas pada ketakutan yang bagaikan terapung di udara, kadangkala menyesakkan nafas mereka yang berada di Camar. Jelas juga pada kegelapan yang terlihat di sudut-sudut gelap Camar. Yang tak mampu ditembus cahaya sorot dari atas. Ya, semua itu jelas pada mata Zulaikha. 
	"Weh, jom. Dia orang tunggu kat atas," tutur Hamid, menyedarkan Zulaikha dari lamunan. Zulaikha hanya mengangguk. Mengikut Hamid yang kini membawa mereka merentas jambatan kayu. Sepanjang perjalanan Zulaikha hanya menunduk ke bawah. Tak mahu menatapkan matanya pada pandangan Camar yang boleh meranapkan perasaan senang yang masih berbaki di hatinya.
	Tapi tiba-tiba sahaja satu suara menerjah telinga Zulaikha. "Cik Zulaikha!" Zulaikha terkejut. Bukan kerana kuatnya suara itu. Tapi kerana nadanya yang disampaikan dalam keadaan ceria. Seperti terkandung harapan dalam panggilan itu.
	Zulaikha menaikkan kepalanya, menoleh kepada lelaki yang tadi menyapa. Zulaikha cam lelaki itu. Lelaki yang biasanya menjadi penjaga sempadan Camar. Namanya bermain di bibir Zulaikha, tapi Zulaikha tak mampu mengingatinya. Pun begitu, lelaki itu memandang Zulaikha sambil mengangkat tabik hormat. 
	Zulaikha yang masih lagi terkejut, kini menoleh ke kiri dan kanan. Di sekelilingnya orang memandang Zulaikha dengan tersenyum, berserta dengan tabik hormat. Zulaikha kini memandang Hamid pula, seperti meminta penjelasan darinya. Hamid membalas dengan ketawa kecil.
	"Semua orang dah tahu cerita kau kat Melaka Zul. Pasal kau menghadap kerumunan berdarah malam tadi," tutur Hamid lagi.
	"Aku tak...aku tak hadap kerumunan....sekejap, kau beritahu semua orang!??"
	"Bukan aku. Professor. Dia yang sampaikan kisah kau, buat pembakar semangat katanya. Dan sejujurnya, aku setuju dengan dia," balas Hamid kembali.
	Zulaikha terkedu. Wajahnya kini ditundukkan ke bawah. Tak berani bertentang mata dengan penduduk Camar yang kini memandangnya lain. Memandang Zulaikha seolah-olah ada cahaya harapan yang terpancar dari dahinya.
	"Kau tak boleh buat aku macam ni Mid. Aku tak sukalah!" jerkah Zulaikha kembali. Hamid menghentikan langkahnya. Terkejut mendengar jerkahan Zulaikha. Dia kini menoleh memandang gadis itu yang kini berkerut dahinya. Dengan gigi taringnya kini diserlahkan pada Hamid, seperti ingin menerkam sahaja lagaknya.
	"Kenapa pulak?" soal Hamid. Tenang sahaja suaranya. Ketinggiannya yang mengatasi Zulaikha membuatkan mereka kelihatan seperti adik beradik yang sedang bertengkar.
	Zulaikha yang masih lagi memandang tajam, kini dengan dada yang turun naik membalas. Tapi dengan nada yang lebih perlahan, bila menyedari yang suaranya yang tinggi tadi menoleh tolehan orang ramai.
	"Aku tak suka memberi harap pada orang Camar."
	"Kenapa? Kau pun tahu kan, orang di Camar perlukan harapan," soal Hamid kembali.
	"Tak. Orang di Camar perlukan penyelesaian. Harapan hanyalah racun yang membunuh secara perlahan," tutur Zulaikha kembali.
	Hamid kembali berpaling ke depan. "Tak. Kau salah Zulaikha. Lebih baik ada harapan, dari ketakutan yang berpanjangan."
	Ketika Zulaikha dan Hamid tiba di bilik mesyuarat, kelihatan ahli Majlis Tertinggi Camar sedang menunggu mereka. Semuanya ada ,termasuklah Razif dan juga professor. Masing-masing sedang duduk di dalam bilik mesyuarat, melabuhkan punggung mereka di atas kerusi yang empuk, sambil menunggu ketibaan wira mereka dari mereka dari medan pertempuran. Itulah yang terlinas di fikiran Zulaikha sebaik sahaja dia melangkah masuk.
	Professor Shankar yang duduk di kerusi yang paling depan sekali, sebagai Ketua Majlis Tertinggi, tersenyum memandang Zulaikha, sambil tangannya mula diangkatkan ke atas, menyambut kedatangan Zulaikha dengan tepukan. Zulaikha terkejut dengan reaksi Prof Shankar itu. Begitu juga dengan ahli Majlis Tertinggi yang lain, yang masing-masing menoleh ke kanan dan kiri, pelik dengan kelakuan Prof Shankar. Terutama sekali Razif, yang kelihatan seperti mendengus sahaja melihatkan apa yang berlaku.
	Tapi tepukan yang dimulakan Prof Shankar itu tak dibiarkan sendirian. Lama kelamaan ianya bersambut, sehingga bergema ruang mesyuarat itu dengan bunyi tepukan gemuruh, menambahkan lagi rasa tak senang di hati Zulaikha. Setelah bunyi tepukan itu surut, Prof Shankar mengangkat tangannya, meminta laluan untuknya bercakap.
	"Selamat kembali Zulaikha, awak boleh duduk," arah Prof Shankar. Zulaikha akur, dan mengambil tempat duduknya yang sudahpun disediakan di meja bulat itu. Matanya sempat menangkap Razif yang masih lagi berdengus, barangkali berang dengan layanan yang diterima Zulaikha. Belum pernah lagi ada penduduk Camar yang duduk semeja dengan ahli Majlis Tertinggi.
	"Terima kasih Hamid. Awak boleh beredar dulu," arah Prof Shankar lagi. Zulaikha menoleh memandang Hamid, memintanya untuk menunggu dulu. Tapi Hamid sekadar tersenyum dan akur dengan arahan Prof Shankar. Bila Hamid sudah beredar, Zulaikha menoleh kembali ke depan, melihat kesemua 5 orang ahli majlis Tertinggi yang sedang menumpukan mata mereka kepadanya.
	"Jadi, jumpa tak dengan buku nota tu?" soal Prof Shankar. Zulaikha tersenyum, lalu mengeluarkan buku yang dijumpainya kala kerumunan berdarah sedang memburu. Mata semua ahli majlis tertinggi kini tertumpu pada buku nota dengan lukisan rama-rama di depan, yang kini terletak di atas meja.
	Prof Shankar tersenyum lagi. Matanya yang hitam itu kini membesar bagaikan lampu sorot, gembira dengan penemuan Zulaikha. Begitu juga Razif di sebelahnya, yang kini sudahpun berdiri, cuba untuk melihat buku nota itu dengan lebih dekat. 
	Zulaikha melihat pada semua ahli majlis tertinggi yang lain , dan merakam setiap reaksi mereka. Madam Lisa yang duduk paling kiri, satu-satunya perempuan di dalam ahli majlis tertinggi kelihatan gusar. Matanya yang sepet dikalihkan dari melihat buku nota itu, seperti ia sesuatu yang haram untuk dilihat.
	Pak Latif yang duduk di sebelah Madam Lisa pula hanya duduk, berpeluk tubuh. Lansung tak mengambil peduli pada buku nota itu. Hanya Tan sahaja yang turut bangun bersama dengan Razif dan juga Prof Shankar, terkesima dengan buku nota lama milik Dr Mahirah. Saintis berambut merah.
	"Good. Sekarang kita boleh ke fasa dua rancangan kita," tutur Prof Shankar kembali.








2
	"Mahirah!! Mahirah!"
	Terbuka mata gadis itu, bila mendengar namanya dipanggil. Dia bangkit, lalu melihat matanya yang membiru itu terpaku pada cermin di meja solek. Mahirah tersenyum kecil melihat rambut merahnya yang mengerbang, tak terurus. Air liur kelihatan mengalir dari celah mulutnya, membuatkan dia pantas bangkit, mengelap kesan kotor itu.
	"Mahirah! Dengar tak abang panggil?"
	Mahirah mengeluh, lalu bangun dari katil, terus melangkah keluar dari bilik. Kakinya kini melangkah mencari abangnya, yang barangkali ada di ruang tamu, berdasarkan suaranya. Mulutnya pada masa yang sama membalas sahutan si abang.
	"Apa lagi tu?" 
	"Kau tak dengar ke aku panggil?" soal abangnya kembali. Mahirah kini bersandar di tepi tiang ruang tamu, memerhatikan abangnya yang bernama Zahir, sedang sibuk mengemaskan isi dalam kabinet TV. Rambut Zahir  yang hitam berbeza betul dengan rambutnya yang kemerahan. Pun begitu, mata mereka sama, berwarna biru.
	"Mahirah dengar, Mahirah malas nak layan," tutur gadis itu kembali. Zahir mengeluh, lalu berhenti mengemas. Kini dia bangun dan menghampiri meja di ruang tamu, menghirup air masak yang sudahpun tersedia di situ. Sambil matanya tak lari dari memandang Mahirah. 
	Kecik besar, kecil besar je aku tengok budak ni, fikir Zahir, menahan amarah. Pun begitu, menghadap gadis remaja seperti Mahirah perlulah dilakukan dengan berhati-hati. Bagai menarik rambut dalam tepung. Jika tak, merajuk tak sudah budak ni nanti.
	"Kata nak tolong abang," tutur Zahir kembali, lembut.
	Mahirah mengeluh lagi. Matanya kini dikalih ke bawah. Tak berani melihat mata abangnya yang tajam.
	"Malaslah bang."
	"Kenapa? Ada dua hari lagi sebelum kita pindah. Tak akanlah hari terakhir baru nak terhegeh-hegeh?" soal Zahir kembali.
	Kini Mahirah melangkah ke depan. Melabuhkan punggungya di sofa ruang tamu. Dia cuba sedaya upaya untuk mengangkat wajahnya memandang abang. Ada baiknya mata mereka bertentang, agar abang faham apa yang cuba hendak disampaikan.
	"Bang, kalau Mahirah tak nak ikut boleh?" soal si adik.
	Kini tiba giliran Zahir pula untuk mengeluh. Dengan langkah yang perlahan dia kini turut melabuhkan punggungnya di sofa, menghadap Mahirah. Matanya yang biru kini melihat si adik yang sudahpun kelihatan sugul.
	"Kita tinggal berdua je Mahirah," tutur Zahir kembali. Kata-kata abangnya itu bagaikan gelombang air yang kuat. Memecahkan sempadan yang ada di hatinya. Jika tak dibendung, ia bakal melancarkan bah di matanya. Dan Mahirah sedang berusaha sebaik yang mungkin untuk menghalang air mata itu dari keluar.
	"Mahirah bukan apa. Kawan-kawan Mahirah semua kat sini. Kalau Mahirah ikut abang, Mahirah tak dapat jumpa dia orang lagi."
	"Takkanlah abang nak biarkan kau seorang-seorang kat sini dik. Kau ni budak lagi. Kalau apa-apa jadi siapa nak tolong kau?" 
	Mahirah terdiam. Mulutnya tertutup kerana dia tahu ada kebenaran di balik kata abangnya itu. Dan kerana itu jugalah dia tak mampu nak membalas, hanya mampu berpeluk tubuh. Mengenali gerak mengalah adiknya itu, Zahir menambah lagi hujah, mengukuhkan lagi kedudukannya.
	"Abang dah janji dengan mak. Kau pun tahu kan, mak mintak abang janji supaya jaga kau bila dia tak ada nanti. Dan abang kenalah tepati janji abang. Tak akanlah nak biarkan kau hidup seorang-seorang," tutur Zahir lagi.
	Itu dia. Kata-kata abangnya itu akhirnya berjaya juga mendatangkan bah air mata. Walaupun sepenuh tenaga Mahirah cuba menahan, air mata itu turun juga, laju membasahi pipinya. Teresak-esak Mahirah menangis, memeluk abangnya. Kasih keluarga yang masih ada yang sahaja mungkin mampu menahan bah yang sudahpun mengalir deras.
	"Kenapa mama pergi bang?" raung Mahirah. Melaungkan soalan yang dah lama terbuku dalam dadanya. Yang tersimpan sejak maknya meninggal kerana kanser beberapa bulan yang lepas.
	Zahir tak menjawb. Hanya menawarkan pelukan buat adiknya. Walaupun ada berpuluh jawapan yang mampu diberikan, tapi Zahir hanya mendiamkan diri. Membiarkan tangisan adiknya itu berlalu pergi. Inilah kali pertama dia melihat adiknya menangis sebegitu sejak mak meninggalkan mereka. Setelah tangisan adiknya beransur, barulah dia bersuara.
	"Dahlah tu, jangan nangis. Nanti bila cuti sekolah, kita baliklah sini semula. Jangan risau, status kau sebagai perempuan tercantik di SK Damansara tak akan tercabar," tutur Zahir kembali, mengundang ketawa kecil dari Mahirah. Meredakan sedikit tangisan adiknya itu. 
	"Nanti Mahirah kena sekolah yang sama ke dengan abang?" 
	"Eh tak. Kau sekolah menengah. Abang ajar sekolah rendah."
	"Owh." Pendek sahaja balasan Mahirah. Hilang sudah rasa sedih yang menguasai dirinya tadi.
	"Tapi kau kenalah tolong abang."
	"Tolong apa?"
	"Kau kenalah berkenal-kenal dengan mana-mana budak tingkatan 5. Mana-mana yang cantik tu, kau kenalkanlah pada abang," tutur Zahir sambil tersengih.
	Mahirah menggelengkan kepala. "Saya tak nak rosakkan masa depan perempuan lain bang."
	"Wah kau mulut," balas Zahir. Pun begitu dia masih lagi boleh tersenyum. Dan mereka dua beradik sama-sama ketawa. Selepas itu akhirnya Mahirah mengalah dan membantu abangnya untuk mengemaskan rumah. 
	Sejak kematian mama, Mahirah jarang dapat tidur lena. Malamnya ditemani mimpi ngeri yang membuatkan dirinya sering terjaga di pertengahan malam. Dan selepas itu pastinya mata Mahirah akan terus terjaga. Tak mampu lagi ditutup. Kerana tidur sudahpun jauh berlalu pergi darinya.
	Malam ini, benda yang sama berulang kembali. Tapi ada sesuatu yang pelik kali ini. Selalunya mimpi Mahirah adalah tentang mama. Memori menjaga mama di hospital di saat-saat terakhirnya berulang kali dimainkan dalam pawagan mimpi Mahirah. Ia bermula di ruang legar hospital. 
	Mahirah yang berjalan longlai, baru sahaja pulang dari kafeteria, menjamah makan tengah hari. Dia melewati koridor hospital, melepasi wad-wad yang dipenuhi pesakit. Langkahnya diiringi bunyi dengkuran, batuk dan juga perbualan jururawat yang sedang bersantai. Tapi mindanya ketika itu menerawang memikirkan tentang kawan sekolah yang sudah lama tak ketemu.
	Ketika itulah bunyi damai yang menjengah telingannya berubah. Dari dengkuran yang tenang bunyi penggera pula kedengaran. Bunyi larian pula kini bergema, menghampiri Mahirah yang masih lagi hanyut dalam fikiran. Dia masih lagi tak sedar apa yang sedang berlaku, sehinggalah seorang misi menjerit memanggil namanya.
	"Miss!! Cik Mahirah!!"
	Mahirah yang sedang memandang ke depan terpaksa menoleh ke kiri dan kanan. Lansung dia tak menyedari jururawat yang memangggilnya tadi sedang berdiri di hadapannya.
	"Cik Mahirah! Mak awak!"
	"Mama?"
	Lamunan yang tadinya menguasai fikirannya terus terhenti. Mahirah berlari sekuat yang mungkin menuju ke bilik mama. Dan adengan terakhir ini acap kali berulang tayang dalam mimpinya. Tapi setiap satunya berbeza. Kadangkala, bila Mahirah masuk ke bilik mama, bukan mama yang ada di atas katil. Tapi tanah kubur yang baru sahaja bercacak nisan.
	Kadangkala abangnya yang berada di atas katil. "Mama dah lama mati. Sekarang giliran abang pulak."
	Pernah juga Mahirah nampak, yang mama sekadar terbaring di atas katil. Dengan tubuh badan yang sihat. Cuma apa yang dituturkan mama mendatangkan igauan buruk kepadanya.
	"Kau anak yang derhaka!"
	"Mama benci kamu!"
	"Mama sayang abang lebih daripada kamu!"
	Tapi kebanyakannya, yang bersinggah di mimpi malamnya, adalah mama yang sudahpun terbaring tak bernafas lagi. Dengan jururawat dan doktor sudahpun mengelilingi.
	Tapi tak kali ini. Kali ini Mahirah masuk mendapati mamanya sedang duduk di atas katil. Dengan serkup menutup kepalanya yang sudah botak. Mama sedang menoleh ke arah tingkap. Melihat pemandangan di luar hospital yang ketika itu baru sahaja menerima kedatangan hujan.
	Di saat kaki Mahirah melangkah saja ke bilik mama, mama terus menoleh. Memandangnya dengan senyuman. 
	"Sayang mama, budak tu dah tunggu kamu."
	Mahirah kaget. Tak faham lansung apa yang baru sahaja terpacul dari mulut mama. Pun begitu dia dapat merasakan ada seseorang di belakangnya. Mahirah terus menoleh, melihat kelibat seorang lelaki di pintu bilik mama. Badannya tinggi lampai, dan kulitnya putih bersih. Dan bila lelaki itu tersenyum, jantung Mahirah bagaikan terhenti. 
	"Mahirah, saya dah lama tunggu awak," tutur budak lelaki itu.
	Kata-katanya membuatkan Mahirah tercampak keluar dari alam mimpi. Dan buat pertama kalinya ia bukan kerana sesuatu yang menakutkan. Tapi kerana sesuatu yang indah menyapa tidur malamnya. Dengan senyuman kecil terukir di bibirnya, Mahirah menghampiri bahu katil, sambil matanya merayau melihat bulan mengambang di langit malam. 
	"Siapa kau ye?" soal Mahirah sendirian dalam kegelapan.
	Tapi tak ada siapa yang menjawab soalannya. Mahirah mengeluh panjang, dan menarik semula selimut sambil membaringkan kembali kepalanya di atas bantal. Matanya sempat mengerling ke arah jam di meja, yang menunjukkan sudahpun pukul 4 pagi. Ada beberapa jam lagi sebelum cahaya matahari menjenguk bumi. Ada eloknya dia melelapkan mata. Itupun jika tidur masih lagi ada untuknya.
	


3
	Hanis mengeluh panjang. Seawal pukul 10 lagi dia sudahpun tiba di asrama. Mengendong beg dan baldi yang baru sahaja diturunkan ayah. Hanis yang masih termangu-mangu itu mendongak memandang ayahnya, meminta penjelasan,
	"Maaf nak. Pagi ni ayah kena sambut cikgu baru. Tunjukkan dia rumah sementara dia. Tu sebab ayah hantar kau awal ni," tutur Cikgu Rahman.
	Hanis masih lagi termangu memandang ayahnya yang berkopiah. Menutup rambutnya yang sudahpun beruban. Kulit hitam manisnya yang berkedut masih mampu ditarik sekitar mulut ayahnya, membentuk senyuman yang manis. Menghilangkan sedikit api amarah yang menyala. Ah, tapi tak akanlah dia mampu marah ayah sendiri, fikir Hanis di dalam hati.
	"Dah, semua barang dah ada? Tak ada yang tinggal kan?" soal Cikgu Rahman kembali.
	Hanis menoleh ke belakang. Melihat ke arah asrama yang masih lagi kosong. Senyap sunyi sahaja bunyinya. 
	"Kosong lagi yah. Tak ada orang pun," tutur Hanis kembali.
	"Aih, tak akanlah anak jantan takut. Pagi buta kan."
	"Bukan takut. Orang nak buat apa seorang-seorang kat asrama ni. Kawan-kawan semua tak ada."
	"HP kau kan ada."
	Hanis mengeluh kecil lagi. Nampak macam ayah lansung tak tahu dengan perangainya. Sejak bila pula Hanis ni layan telefon? Fikir Hanis di dalam hati. Pun begitu, Hanis hanya simpan sahaja balasannya itu. Simpan jauh-jauh di dalam ruang fikiran. Tak berani dia ingin menuturkan kata-kata seperti itu pada si ayah. Kerana dia sepatutnya menjadi anak yang soleh, yang mendengar kata. Sempurna dari segala segi.
	"Dah, ayah pergi dulu eh," tutur Cikgu Rahman yang mula menutup bonet kereta. Sebelah tangan lagi dihulurkan ke Hanis, yang mencium tangan ayahnya. Satu rutin yang memang selalu dilakukan. Cikgu Rahman kini menghampiri pintu depan kereta, membuka pintu CITY yang diparkir betul-betul di depan asrama.
	Tapi belum sempat dia membuka pintu, Hanis bersuara sekali lagi.
	"Ayah!"
	Cikgu Rahman menoleh. Menyangkakan yang si anak akan memandangnya dengan mata yang berkaca. Mengharapkan pelukan dari si ayah sebelum dia berlalu pergi. Tapi Hanis sekadar memandang dengan wajah yang tenang. Dia pula yang terpaksa menyembunyikan rasa sedih yang hampir menerbitkan air mata.
	"Kenapa?" soal Cikgu Rahman kembali. Cuba untuk mengawal intonasi suaranya.
	"Siapa cikgu baru tu ayah?" 
	"Entahlah ayah pun tak ingat nama dia. Yang ayah tahu dia baru je keluar IPG. Dari KL."
	"Owh. Kalau bujang, suruhlah dia cari rumah sendiri."
	"Memang dia bujang. Tapi dia datang sini dengan keluarga," tutur Cikgu Rahman. Hanis mengangkat matanya.
	"Adalah sebabnya tu," tambah ayahnya lagi. Hanis sekadar mengangguk. "Dahlah, ayah pergi dulu eh," tutur Cikgu Rahman yang terus masuk ke dalam kereta dan menghidupkannya.
	Buat seketika, Hanis berdiri di situ, memerhatikan ayah membelakangkan keretanya, lalu meluncur keluar dari kawasan asrama. Dan bila sahaja ayahnya mengambil selekoh, Hanis mengeluh panjang lagi, lalu terus melangkah naik ke asrama. 
	Kakinya melangkah longlai merentas ruang dalam asrama dua blok. Sambil mendongak ke atas, matanya dapatlah menangkap beberapa kerat pelajar yang sudahpun ada di asrama. Barangkali menerima nasib yang sama sepertinya. Dicampak ibu dan ayah ketika cuti sekolah masih lagi berbaki 14 jam. 
	Hanis mengeluh lagi, sambil membawa kakinya memanjat tangga. Menuju ke biliknya di tingkat dua. Kawannya Shah berjalan melepasi, "Awal kau balik Hanis." Tapi Hanis hanya diam, tak membalas. Sekadar mengangguk, dan melangkah dengan longlai menuju ke bilik.
	Kerja rumah aku pun tak siap lagi, fikir Hanis di dalam hati. Sebaik sahaja sampai di bilik, Hanis meletakkan sahaja baldi dan beg di depan loker. Dia pula berbaring di atas katil, melepaskan sekali lagi lelah. Tangannya mengeluarkan telefon pintar, cuba untuk menatal skrin, melihat apa yang menarik. Tapi tak sampai 5 minit, dia sudahpun meletakkan telefon di tepi, melepaskan lelah sekali lagi.
	"Adoi, apa nak buat ni," tutur Hanis sendirian. Di waktu itulah sesuatu terlintas di fikirannya. Buku nota berwarna merah jambu, dengan simbol rama-rama di depan. Hanis bingkas bangun, dan mengeluarkan buku itu dari begnya. Sambil berjalan kembali ke katil, mindanya memainkan kembali memori 3 hari yang lepas.
	"Hanis, marilah sini!" laung Izwan ketika itu. Hanis mendongak, melihat Izwan dan Jas yang kedua-keduanya sedang berdiri di tengah hutan mini. Masing-masing dengan kegusaran terlukis di wajah mereka. Itu pun sudah cukup untuk membuatkan Hanis meninggalkan lamunannya.
	"Kenapa?" soal Hanis kembali yang kini berjalan menghampiri kedua kawannya itu.
	"Cuba kau tengok kapsul yang kita letak hari tu," ajak Izwan lagi.
	Hanis kini berlari-lari anak, menghampiri hutan kecil yang menyimpan seribu macam keanehan. Tapi satu pun tak menjentik perasan Hanis. Bila kakinya terpacak di depan Izwan, Izwan menghulurkan sesuatu kepadanya.
	Hanis mengambil bungkusan plastik lutsinar itu. Dengan namanya tertulis di situ. Dia membelek-belek isi kandungannya. Buku nota berwarna pink.
	"Ni bukan kapsul aku," balas Hanis kembali.
	"Ya, aku tahu. Kitorang punya kapsul pun bertukar," balas Izwan.
	"Jas, apa maksudnya ni?" soal Hanis kembali.
	Jas yang sedari tadi diam akhirnya bersuara, "Kau tanya aku pulak. Aku lagi bengang aku punya duit syiling hilang."
	Hanis menatap kembali buku nota yang tersimpan kemas di dalam beg plastik itu. Ada corak rama-rama di depannya. Tanpa berfikir panjang, Hanis membuka beg plastik itu, dan mengeluarkan isinya. 
	Hanis membuka buku nota, membelek mencari nama pemiliknya.
"Mahirah bt Saadon"
	"Siapa ni? Kau kenal?"
	Kedua-dua Jas dan Izwan menggelengkan kepala. 
	"Barangkali budak senior kot," tutur Hanis kembali. Cuba untuk memberi jawapan. Pun begitu, seingatnya tiada budak bernama Mahirah di Tanjung Kling ini. Apatah lagi orang yang bernama Saadon.
	"Habis tu, kita nak buat apa dengan ni?" soal Jas kembali.
	"Bawak balik jelah, dah tertulis nama kita," cadang Hanis. Jas dan Izwan saling berpandangan, tapi masing-masing tak mampu memberikan jawapan balas. Mereka hanya boleh mengikut sahaja cadangan Hanis itu.
	Kini, Hanis yang sudahpun terbaring di katil asrama, membelek kembali buku nota pink itu di tangannya. Sejak dia membawa balik buku itu dia tak pernah membaca isinya. Jelas dari reka bentuknya, buku ini milik budak perempuan. Bagaimana pula buku budak perempuan boleh termasuk dalam kapsul masa yang dia tanam 6 bulan yang lepas? Ah, pening Hanis memikirkannya. 
	Curiga, dia membuka buku itu, dan membaca isinya. Di dalam buku nota yang bergaris itu, terletak tulisan yang kemas. Barangkali nota daripada pemiliknya.
	18 Januari 2020
		Aku rindukan mama. Terlalu rindu. Sejak dia...
	Hanis membuka halaman seterusnya. Ternyata yang tertulis hanyalah diari. Diari yang ditulis hari demi hari. Hanis membelek ke halaman yang terakhir. 
21 Januari 2021
	"Eh, ini tarikh tahun depan," tutur Hanis kembali. Hanis membaca isinya. 
		Keadaan kini sudahpun bertukar reda. Apa yang terjadi di Tanjung Kling seminggu yang lepas sudahpun selesai. Aku...
	"Macam mana benda tahun depan pun boleh tertulis?" soal Hanis kembali, sambil tangannya tak henti membelek setiap helaian yang ada di dalam buku itu. Setiap tarikhnya bersambung, jadi tak mungkinlah pemiliknya tersalah tulis.
	Hanis kini membelek ke tarikh hari ini.
18 Ogos 2021
Hari ini lah harinya diari. Hari kononnya aku menjalani hidup yang baru. Baru je bising kat abang semalam. Dan percaya tak? Aku yang dah 6 bulan tak menangis, akhirnya pecah air mata depan abang. Aku cakap kat dia aku tak nak ikut dia ke Tanjung Kling. Nama kampung pun pelik. Tapi nak buat macam mana. Dia kena jadi cikgu kat situ. Jadi nak tak nak, aku terpaksalah ikut.
	"Cikgu?" tutur Hanis sendirian. Kata-kata ayahnya tadi terlintas di ruang fikirannya. 
	"Maaf nak. Pagi ni ayah kena sambut cikgu baru. Tunjukkan dia rumah sementara dia. Tu sebab ayah hantar kau awal ni,"	
	"Hm, tak mungkinlah," fikir Hanis kembali, sambil tersenyum. Buku itu akhirnya ditutup, dan diletakkan di sebelah bantal. 
	"Tidur lagi baik," tutur Hanis sendirian lalu melelapkan mata.
	Hanyut sekejap Izwan, terbaring di atas katil. Di tangannya terbuka manga Monster, karya Naoki Urasawa. Dah seminggu, manga itu dibaca Izwan. Dan matanya yang menghijau itu seakan lenyap dalam dunia imaginasi yang dibentangkan Naoki.
	Ketika Tenma baru sahaja berbaring di atas rak buku perpustakaan, dengan raifal di tangan, suara ayahnya menerjah ruang khayalan. 
	"Izwan! Mana kau nak?"
	Izwan mengeluh. Pantas dia menyimpan manga yang dibeli dengan duit simpanannya sendiri itu di dalam bantal. Jika ayahnya tahu manga itu ada di biliknya, pasti berbirat belakang badannya nanti.
	"Izwan? Dengar tak ayah panggil?" Suara ayahnya masih lagi lembut. Tapi Izwan boleh mengecam nada desakan pada panggilan ayahnya tadi. Itupun sudah cukup untuk membuatkan dia berlari-lari anak.
	"Izwan, ayah kau panggil," tutur mak yang sedang sibuk memasak di dapur. Nampaknya mak pun tahu yang jika Izwan tak muncul pada panggilan ketiga, susah nasibnya nanti.
	"Ya mak, tahu," balas Izwan, pantas, yang kini melencong melepasi dapur, menuju ke ruang tamu. 
	"Iz..."
	"Ya ayah," tutur Izwan pantas, walaupun dia masih lagi sebatu dari pintu depan rumah. Kelihatan ayahnya sedang duduk di tembok depan, sambil berkain pelikat dengan berbaju pagoda. Misainya yang panjang itu digentel-gentel sambil menunggu ketibaan anaknya.
	"Mana kau? Ayah panggil tak dengar."
	"Orang kat bilik tadi. Tengah baca buku. Ada apa ayah?"
	"Nihah, Cikgu Rahman datang. Janganlah tercegat je, salamlah dia." 
	Izwan menoleh ke depan. Kelihatan Cikgu Rahman sedang berdiri di hadapan rumah sambil tersenyum. Di belakang Cikgu Rahman pula berdiri seorang lelaki yang tak dikenalinya.
	"Ah. Tak apalah. Tak payah salam-salam. Cikgu nak mintak tolong kau ni Izwan."
	Izwan menghampiri cikgu Rahman, sambil mencium tangannya. "Cikgu tak hantar Hanis ke cikgu?"
	"Eh dah. Dah balik dah. Ni cikgu nak mintak tolong kau ni. Perkenalkan, cikgu baru, Cikgu Zahir Saadon."
	Izwan kini berjalan melepasi tembok, sambil menyarung selipar. Tapi cikgu Zahir terlebih dahulu menghulurkan tangannya.
	"Cikgu sekolah menengah?" soal Izwan.
	"Eh bukan. Cikgu sekolah rendah," balas Zahir, sambil tersenyum. 
	Matanya biru. Susah nak jumpa melayu mata biru, tutur Izwan di dalam hati.
	"Tapi adik saya nanti sekolah menengah kat sini," tutur cikgu Zahir kembali.
	"Owh, cikgu nak saya tolong apa?" soal Izwan.
	"Tunjukkan rumah kat belakang surau tu," tutur Cikgu Rahman, menyampuk.
	"Owh, marilah saya tunjukkan. Tak jauh. Boleh jalan kaki je," balas Izwan kembali.
	Zahir menoleh ke belakang, memandang HRV-nya yang diparkir di depan rumah Izwan. Sempat Izwan mengerling kereta mahal itu. 
	"Mahirah, mari. Kita pergi tengok rumah kejap."
	Pintu kereta itu terbuka, mendedahkan sepasang kaki yang kini turun mencecah tanah. Mata Izwan terbungkang besar bila melihat budak perempuan yang baru sahaja keluar dari kereta itu. Dia lansung tak dapat menyembunyikan perasaan terkejutnya, bila mulutnya ternganga luas.
	Zahir yang tak menyedari semua ini meneruskan bicara, memperkenalkan adiknya. "Ni adik saya. Mahirah. Tingkatan tiga. Awak tingkatan berapa?"
	Izwan yang masih terkejut tak menjawab. Hanya kaku. 
	"Dik, ok ke?" soal Zahir kembali.
	"Oi! Kau dengar tak cikgu panggil tu?" jerit ayahnya dari belakang. Cukup untuk membawa Izwan keluar dari lamunan.
	"Tingkatan tiga," balas Izwan, pantas. Pun begitu, dia masih lagi terkejut. Berbulan lamanya mereka mencari pemilik wajah di mural itu. Tak disangka wajah itu kini sedang berdiri di hadapannya. Dimiliki perempuan bernama Mahirah.





4
      Kelibat matahari baru sahaja yang kelihatan, menukarkan langit malam yang tadinya gelap, sedikit kelabu. Seolah-olah ada selapisan plastik di atas langit, menghilangkan terus kegelapan, memudarkan terus kerlipan bintang. 
      Jas sedang duduk di pangkin rumahnya, memerhatikan cahaya matahari yang seperti malu-malu sahaja untuk keluar pagi ini. Barangkali kerana ada awan hitam di atas langit, yang sedang perlahan-lahan berkumpul. Menanti masa untuk menghamburkan isinya ke tanah. Nampaknya, ayahnya tak kelautlah pagi ni.
      Jas mengeluh lega. Kalau ayahnya tak perlu ke laut, dia tak perlulah tergesa-gesa bersiap. Menyiapkan sarapan ayahnya sekali yang hendak ke laut. Bolehlah dia duduk lebih lama di pangkin ini, sambil melayan perasaan. Melihat cahaya matahari di waktu subuh sebegini memberikannya sedikit rasa melankoli. Sesuailah dengan hatinya yang kini dirundum sedikit kesedihan. Mengenangkan nasib hidupnya yang tidak ke mana.
      Jas teringat pada sekeping gambar yang disimpannya di dalam bilik. Tersorok di dalam sarung bantal. Gambar yang diambil dari buku nota berwarna pink itu memaparkan wajah seorang perempuan berambut merah, bermata biru. Wajahnya seiras dengan perempuan di mural itu.
      "Ui! Termenung jeke?"
      Jas terkejut. Suara ayah yang menyapa dari belakang menghentikan sekejap jantungnya. Dia berkira-kira sama ada mahu menoleh ataupun tidak. Tapi bila menyedari yang ayah sudahpun melangkah menghampiri, Jas mendongak juga, melihat ayahnya yang kini sudahpun meletakkan sebelah kaki di atas pangkin. Sebelah tangannya pula berpaut pada tiang.
	"Hm. Hujan. Tak kelautlah aku hari ni," tutur ayah.
	Jas memerhatikan betul-betul wajah ayahnya. Pagi ini ayah kelihatan tenang. Sama seperti tenangnya air laut di depan mereka. Barangkali dia sudahpun dapat apa yang dia nak.
	"Kita nak makan apa yah?" Jas memberanikan diri bertanya.
	"Jangan risau. Hari ini ayah bawak balik makanan special punya. Ayah baru menang besar semalam."
	Ah, itu pun dia. Jawapan kenapa ayah kelihatan begitu tenang pagi ni. Seperti awan mendung yang sedang berkumpul di atas langit ketika ini, begitulah juga keadaan ayahnya. Hanya menunggu masa sahaja untuk yang tenang itu tadi berubah menjadi ribut.
	Sambil mengeluh, Jas berkata, "Ayah menang halal ke haram?" 
	Wajah ayah berubah. Pun begitu, dia masih lagi mampu tersenyum. "Ah kau. Pandai-pandai je. Nanti datang siakap depan kau, kau makan jugak. Samalah kau dengan mak kau."
	Jas terdiam. Tak berani dia untuk meneruskan kata. Ya, dia tak punya pilihan melainkan makan apa sahaja yang terhidang di rumah. Bukan Jas tak tahu, selepas makan besar, ayahnya pasti akan keluar mencari tokan. Selepas itu, seminggulah mereka terpaksa merana melayankan khayal si ayah.
	"Ha, yang kau ni, kenapa termenung dari tadi?" soal ayah kembali.
	"Tak ada apalah ayah. Saja tengok pemandangan pagi ni, cantik."
	"Alah. Macamlah ayah tak tahu. Kau teringatkan anak cikgu Rahman kan?"
	Jas menjeling tajam memandang ayahnya. Jeling tetap jeling, tapi senyuman masih lagi terukir di bibirnya.
	"Mana ada ayah."
	"Ah, toksah tipulah. Ayah tahu kau suka dia."
	Jas mengeluh. 
	"Kau pernah cakap kat dia tak yang kau sukakan dia?"
	Jas tersenyum. Walaupun di luar ayahnya diselamuti kelubung dadah, tapi di sebalik itu, hatinya masih lagi ada sifat penyayang. Jarang sekali dia dapat berbual dengan ibu tentang perkara seperti ini. Tapi dengan ayah? Ianya mudah.
	"Orang tak naklah cakap dengan dia ayah. Yelah, dia anak cikgu, orang ni..."
	"Anak penagih," potong ayahnya.
	"Orang nak cakap anak nelayan sebenarnya," jelas Jas.
	"Alah, ayah tak kisahlah. Orang bukan tahu pun apa kita rasa," tutur si ayah, menjelaskan kedudukannya. Walaupun lemah sungguh alasannya. 
	"Macam ni," tambah ayahnya lagi. "Sepatutnya kau, bila ada peluang, kau rebut je. Kau cakap je kau suka kat dia. Mana tahu ayah ada peluang bermenantukan anak cikgu."
	Kalau orang dapat dak Hanis tu pun apa kena mengenanya dengan ayah? Tutur Jas sekadar di dalam hati. Di depan ayahnya dia hanya menuturkan senyuman, tanda memahami jenaka si ayah.
	"Dahlah. Ayah nak sambung tidur. Nanti kau jangan lupa buatkan sarapan," pesan ayah yang terus berlalu pergi.
	"Baik yah," balas Jas, taat. Usai sahaja ayahnya masuk kembali ke dalam rumah, Jas kembali merenung ke langit. Memerhatikan cahaya matahari yang kini sudah menyuakan sinarannya. Perlahan-lahan, Jas melihat awan hitam itu semakin menebal, dan semakin menghampiri daratan. Sambil melepaskan lelah, Jas akhirnya bangun dan masuk kembali ke dalam rumah. Masanya untuknya bersiap dan pergi ke sekolah.
	Hujan mulai turun renyai-renyai sebaik sahaja Jas melangkah ke jalan utama. Jas yang bertudung, menutup atas kepalanya, sambil matanya tertancap pada Izwan yang sedang menunggu di depan selekoh. Di tepi selekoh itu terletaknya jalan kecil yang boleh membawa mereka terus ke belakang sekolah, tanpa melalui pagar utama. 
	Jas berlari-lari anak menghampiri Izwan yang sedang berlindung di bawah payung, menuturkan senyum tanda terima kasih. Izwan membalas dengan gerak kepala ke bawah.
	"Awal kau hari ni," tegur Jas. Kebiasaannya, dia yang menunggu Izwan, bukan sebaliknya.
	"Aku ada benda nak cerita dengan kau ni," balas Izwan.
	"Yeke? Aku pun ada benda jugak nak cakap dengan kau."
	"Apa dia?" soal Izwan kembali.
	"Jomlah jalan dulu," ajak Jas.
	Izwan membawa payung ke depan, diikuti oleh rapat oleh Jas dari belakang. Setelah mereka jauh melangkah melalui jalan kecil, Jas mula bersuara.
	"Kan kau orang mintak aku yang simpankan semua barang dalam kapsul tu kan?" 
	Izwan mengangguk. "Ya. Kita orang setuju sebab kau ketua. Jadi memang patut pun kau simpan semua barang tu. Sampailah kita tahu apa yang sebenarnya jadi kat kapsul masa kita."
	Jas mengangguk. "Aku dah pass barang Hanis kat dia semalam."
	"Lah kenapa?" soal Izwan kembali. Kini mereka sudahpun menghampiri belakang pagar sekolah.
	"Yelah, dia kan nak balik asrama. Lagipun dia mintak."
	"Hm, oklah tu."
	"Tapi..." Jas kini berhenti. Kakinya yang sebelah sudahpun di dalam pagar, sebelah lagi dihalakan ke luar. Badannya yang tinggi itu kini seperti menara yang menaungi Izwan, membuatkannya memegang payung dengan sangat kekok. Pun begitu, gusar jelas terukir di wajah Jas.
	"Tapi apa?" soal Izwan kembali, yang melangkah masuk ke dalam sekolah, memaksa Jas mengikutnya.
	"Aku ada keluarkan sesuatu dari dalam buku tu, sebelum bagi kat dia." Perlahan sahaja Jas bersuara. Izwan lansung tak dapat menangkap apa yang dituturkan kawannya itu.
	"Huh?"
	Jas mengeluh, lalu mengeluarkan sesuatu dari celah poket baju kurungnya. Tanpa memandang Izwan, dia menghulurkan gambar itu pada kawannya.
	Izwan memerhatikan gambar itu, dengan mata yang terbeliak. Perlahan-lahan didekatkan gambar itu pada matanya, melihat dengan lebih dekat gadis berambut merah. Yang hanya selama ini boleh dilihat di atas mural rumah lama. Kini ia terakam dalam sekeping gambar yang sedang dipegangnya.
	Kemudian, Izwan memandang semula pada Jas. Seperti meminta penjelasan darinya. Jas sekadar mengangguk, tanpa bertentang mata.
	"Ini kau ambil dari buku nota tu ke?" 
	Jas mengangguk lagi. Izwan kini menoleh ke kiri dan kanannya, cuba untuk mencari tempat untuknya duduk. Dia perlu memproses maklumat yang baru disampaikan Jas. Terutama sekali, setelah apa yang berlaku semalam.
	"Aku rasa bersalah sangat Wan. Aku tak patut keluarkan gambar ni dari buku nota tu. Aku patut biarkan saja Hanis dapat gambar. Tapi aku tak tahu nak buat apa," jelas Jas lagi. Izwan mendongak memerhatikan wajah kawannya. Tak pasti sama ada di hujung alis matanya itu air hujan ataupun...
	Izwan faham apa yang Jas rasa. Jika melihat mural itu sahaja sudah cukup untuk membuatkan Hanis angau sebegitu, apatah lagi melihat gambarnya. Tapi orang di mural itu bukan sahaja sekadar berada di mural ataupun gambar. Dia sudahpun berada di kampung mereka. 
	"Hanis tak akan marah apa yang dia tak tahu. Jadi kau tak perlu risaulah," tutur Izwan kembali, yang kini menyimpan gambar itu kemas di dalam kocek seluarnya.
	"Ini rahsia kau dengan aku je," tambah Izwan lagi, memberi jaminan.
	Jas mengangguk. Akhirnya dia boleh melepaskan nafas lega.
	"Sekarang ni, bagi aku lebih penting untuk kita fikirkan, siapa yang tukarkan kapsul masa kita semua," tutur Izwan lagi.
	Jas mengangguk. Imej dari memori terbayang di ruang kepalanya. Kapsul itu, yang dibalut dengan plastik lutsinar. Tertulis di atasnya nama mereka dengan dakwat berwarna merah. Jika benarlah buku nota itu memang ditujukan kepada Hanis, maka setiap objek kapsul yang ada, memang ditujukan pada penerimanya. Masalahnya, siapa yang penghantarnya pula? 
	"Ya. Aku rasa kita kena siasat siapa yang tukarkan kapsul kita," tutur Jas.
	"Yep. Lebih-lebih lagi, lepas apa yang jadi semalam," tutur Izwan.
	"Apa yang jadi semalam?"
	"Kau tengok jelah nanti," tutur Izwan, lalu melangkah ke dalam sekolah.
	Perkiraan Izwan mengena. Dia tahu, dalam tingkatan 3, hanya satu kelas sahaja yang mempunyai meja kosong. Kelas yang sedang didukinya sekarang. Jadi, Izwan meramalkan, yang pelajar baru itu akan diperkenalkan oleh cikgu pagi ini di dalam kelas.
	Kerana itulah dia tak menyampaikan apa yang terjadi semalam kepada Jas. Lebih-lebih lagi bila melihatkan kawannya itu yang sedang serabut dengan perasaan bersalah, dek kerana hanya sekeping gambar. Tapi sekurang-kurangnya dalam satu perkara, Izwan tersilap kira.
	Mata Jas terbuntang, bila sahaja perempuan berambut merah itu melangkah ke dalam kelas. Kata-kata cikgu di depan lansung tak mencecah telinganya, bila Jas merenung mata gadis itu yang berwarna biru. Sebiru pinafore yang sedang disarung di badannya. Jas menahan pusar air mata yang hampir menghambur keluar. Seboleh-bolehnya dia cuba untuk menahan perasaan, tapi apakan daya. Dia tak mampu.
	Sebaik sahaja gadis itu bersuara, memperkenalkan dirinya, "Hai semua, Nama saya Mahirah."
	Jas terus meluru keluar dari kelas, tanpa sepatah perkataan pun. Hanya Izwan sahaja yang sempat menangkap kerlipan air mata kawannya itu.
	







5
	Cikgu Halim, masih lagi bujang. Dengan berbaju kemeja biru, dan tali leher yang kemas, dia sedang duduk termenung memandang skrin komputernya dari tadi. Menatal dan menyunting video eksperimen yang baru sahaja dirakamnya semalam. Halim sedang hanyut dalam dunia lamunan, sebelum khayalnya dirobek panggilan dari pengetua.
	"Cikgu Halim?"
	Halim menoleh ke belakang, melihat Pengetua, bersama dengan seorang gadis berambut merah. Terkesima sebentar Halim. Tapi bila menyedari yang di depannya itu pelajar, dia akhirnya membetulkan pandangan mata.
	"Ya cikgu," balas Halim, tanda hormat.
	"Kau buat apa tu?" soal pengetua kembali. Halim mendongak, memandang rambut Cikgu Mahmor yang sudahpun beruban. Misainya juga begitu. Bukan Halim tak tahu yang cikgu Mahmor adalah seorang yang pentingkan tradisi. Kerana itulah, dia menyusun baik jawapannya.
	"Ah, tengah buat video eksperimen. Nak tunjuk masa kelas sains nanti," balas Halim, sambil tersenyum. Tapi wajah Cikgu Mahmor masih tidak berubah. Memandang Halim seolah-olah ada kesalahan yang terpampang di wajahnya. 
	"Kelas 3 Beta kelas cikgu kan?" 
	Halim mengangguk. "Ya cikgu."
	"Ni ada pelajar baru masuk sini. Baru pindah dari KL. Boleh awak bawakkan dia ke kelas?"
	Halim mendongak lagi, kali ini memandang wajah gadis putih itu. "Nama adik siapa?" soalku.
	Mahirah melihat Cikgu Halim, lelaki berkulit hitam di depannya itu, yang sedikit boroi di perut. Memerhatikan interkasinya tadi dengan pengetua mengundang rasa geli hati, tapi Mahirah tahan sebaik mungkin. Tak mahu nampak kurang ajar, lebih-lebih lagi di depan cikgu Mahmor.
	"Nama saya Mahirah cikgu. Mahirah binti Sa'adon," balasnya, pantas.
	Halim mengangguk, sambil memandang kembali ke arah pengetua. "Ok cikgu, nanti saya bawakkan dia ke kelas."
	Cikgu Mahmor mengangguk, lalu melangkah. Tapi sebelum sempat kakinya diletakkan ke luar bilik, dia sudah menoleh kembali, memandang Halim, sambil menyampaikan kata-kata berbisa.
	"Jangan termenung lama sangat Halim. Tak siap kerja kau nanti."
	Halim hanya mampu mengeluh. Sambil mencemik wajahnya memandang Cikgu Mahmor yang kini sudahpun keluar. Mahirah yang memerhati dari tadi, kini sudahpun sedaya upaya menutup mulutnya, menahan ketawa kecil yang sudahpun keluar.
	"Kamu ketawakan saya ke?" soal Halim kembali.
	"Eh, bukan, saya..." Mahirah terhenti sebentar, sambil memandang ke skrin laptop cikgunya.
	"Cikgu tengah buat video tik-tok ke?" soal Mahirah, menukar topik. Taktik Mahirah berjaya, wajah Halim yang tadinya mencemik kini bertukar 180 darjah. Matanya terus bersinar.
	"Kamu nak tengok?" soal Cikgu Halim.
	Mahirah tersenyum, sambil mengangguk. Menghampiri cikgu yang baru sahaja dikenalinya itu, melihat video yang sedang disunting.
	"Cikgu panggil video ni, eksperimen bot," tuturnya, dengan perasaan bangga. Sambil itu, tangan Halim menekan kekunci laptop, memainkan video itu pada penonton sulungnya (barangkali juga penonton tunggal).
	Di depan, kelihatan video menunjukkan sebuah besen yang dipenuhi air. Di atas permukaan air itu, terletaknya bot kertas berwarna hijau, barangkali diperbuat dari kad manila. Kelihatan hujung jari Cikgu Halim menyentuh permukaan air itu, menyebabkan bot itu meluncur laju ke depan.	
	Halim kemudiannya memandang Mahirah, tersenyum lebar, sambil meminta pendapatnya.

	"Apa macam? Magik tak?" 
	Mahirah tergelak kecil. Tak tertahan geli hatinya melihat keletah cikgu Halim.
	"Kenapa gelak?" soal Halim kembali, dengan wajah yang terluka.
	"Tak adalah cikgu. Video ni cikgu buat untuk budak tadika ke?" soal Mahirah sambil tersengih.
	Halim ternganga. Memang betullah kata orang, orang KL ni main cakap lepas sahaja. Sambil mendengus, Cikgu Halim akhirnya menutup laptop.
	"Hm, marilah. Kelas pun dah nak mula. Saya bawak awak ke sana."
	Mahirah mengangguk, lalu mengikut Cikgu Halim keluar dari bilik guru, sambil mengendong beg sekolahnya sendiri. Sambil berjalan di sebelah cikgu Halim yang masam sahaja mukanya, Mahirah bersuara, 
	"Cikgu janganlah marah. Saya cakap je," tutur Mahirah dengan senyuman yang lebar.
	"Hm, kamu ni dari KL ke? Kenapa pindah ke sini?"
	"Owh, saya ikut abang saya. Dia mengajar kat sekolah rendah."
	"Owh, abang cikgu. Patutlah macam biasa je cakap dengan mana-mana cikgu," balas Halim, memerli. Mahirah sekadar tersengih.
	"Cikgu memang suka main tik-tok ke?"
	"Haah. Kenapa? Kamu pun main ke?" 
	Entah kenapa soalan itu seperti membawa awan mendung di muka Mahirah.
	"Dululah...sekarang tak lagi."
	Menyedari perubahan wajah anak muridnya, Halim meneruskan bicara.
	"Cikgu buat sebab nak bagi budak-budak rasa teruja dengan sains. Tak adalah mereka bosan baca buku teks je."
	"Yelah, tapi cikgu kenalah sesuaikan dengan umur kami," balas Mahirah kembali.
	Halim menoleh. Kini hilang sudah awan hitam itu dari wajah Mahirah. Tapi bibit-bibitnya masih ada. Tersembunyi di balik senyuman yang diukirkan.
	"Pandai kamu eh. Dah, kita dah pun sampai," tutur Halim. Kini mereka berdua sudahpun berdiri di depan kelas. Di dalamnya, kelihatan pelajar-pelajar yang tadi bagaikan binatang di dalam zoo kini sudahpun duduk di meja masing-masing. Senyap, menanti kemasukan cikgu yang sudahpun berdiri di depan. Nampaknya kehadiran cikgu Halim mudah mengundang hormat, fikir Mahirah.
	"Nama cikgu apa?" soal Mahirah kembali.
	"Owh, lupa nak perkenalkan diri. Nama saya cikgu Halim. Cikgu kelas Tingkatan 3 Beta, merangkap penaung Kelab Sains," tutur Halim kembali, bangga.
	Mahirah kembali tersengih. Terusik hatinya melihat cikgu yang sempoi di depannya. Hilang terus rasa gementarnya pagi tadi, takut untuk berhadapan dengan sekolah yang baru. Gelagat Cikgu Halim menghilangkan terus rasa takut itu. Kini, dengan tenang, Mahirah melangkah mengikut Cikgu Halim masuk ke dalam kelas 3 Beta, memperkenalkan dirinya sebagai Mahirah.
	Separuh hari Jas menghilang. Gusar hati Izwan melihatkan meja Jas yang kosong sepanjang pembelajaran bermula. Ikutkan hati ingin sahaja dia keluar, mencari Jas. Barangkali kawannya itu masih lagi ada di perkarangan sekolah. Merajuk, melayan perasaannya. Tapi, dengan cikgu yang setia mengajar di depan, Izwan hanya mampu menunggu sahaja sehinggalah loceng rehat tiba.
	Sebaik sahaja deringan itu mencecah telinganya, Izwan bingkas bangun dari meja. Hampir sahaja kakinya ingin berlari keluar dari kelas. Tapi langkahnya terhenti, bila mendengar namanya dipanggil dari belakang.
	"Nama awak Izwan kan?"
	Izwan mengeluh, menoleh ke belakang, melihat perempuan berambut merah itu yang kini sedang berdiri sambil tangannya berbolak balik di depan. Isyarat menandakan ada soalan yang ingin ditanya, tapi tak berani nak dilontarkan.
	"Ya, kita jumpa semalam," balas Izwan kembali.
	"Boleh tak, awak temankan saya ke kantin? Saya tak kenal lagi orang lain kat sini," pintanya.
	Izwan mengeluh panjang, "Maaf, saya ada hal lain. Awak boleh mintak tolong penolong ketua kelas, Mariam. Dia boleh temankan awak," tutur Izwan lagi, lalu terus berlalu pergi. Tanpa menoleh memandang Mahirah, Izwan berlari-lari anak, menuruni tangga, menuju ke perpustakaan. Tempat di mana dia pasti Jas sedang bersembunyi. 
	Sebaik sahaja melangkah masuk, Lucy yang sedang mencekak pinggang berdiri di depan pintu perpustakaan, memandang Izwan dengan jelingan yang tajam.
	"Lu buat apa sama dia?" soalnya.
	"Eh, aku pulak. Aku tak tahu apa-apa," balas Izwan kembali.
	"Habis tu, kenapa dia menangis?" 
	"Aku tak tahu. Ni aku datang ni sebab nak pujuk dia lah ni. Dia kat mana?"
	"Ada kat bilik belakang tu. Entah apa yang dibuatnya," balas Lucy kembali.
	Izwan mengangguk, mengucapkan terima kasih pada Lucy, lalu terus ke bilik belakang. Bilik perbincangan yang menyimpan buku-buku rujukan, tempat yang jarang sekali disinggahi mana-mana pelajar. Kerana itulah, ia menjadi tempat tetap untuk Jas berlindung, bila mana sahaja emosinya terganggu.
	Izwan melangkah masuk, melepasi rak yang menempatkan buku-buku yang tebal, yang barangkali tak mungkin lansung akan dibukanya (atau mana-mana pelajar lain yang ada di sekolah ini). Matanya melilau mencari Jas, yang sedang duduk betul-betul di sudut. Dengan sebuah buku yang besar terbuka di atas mejanya. Terbeliak mata Izwan melihat Jas sedang membaca buku.
	"Sejak bila kau jadi ulat buku ni?" soal Izwan, sebaik sahaja berdiri di depan Jas. Jas mendongak, memperlihatkan matanya yang sedikit membengkak.
	"Aku bosan, jadi aku ambillah buku ni untuk baca."
	Tanpa dijemput, Izwan menyelak buku yang sedang dibaca Jas. Melihat muka depannya.
	"Wau, Stephen King, The Stand. Kau faham ke?" tutur Izwan kembali, mengusik.
	Tapi Jas sekadar mengeluh. "Kau nak apa Izwan?" soalnya kembali.
	Izwan tersenyum, lalu mengambil tempatnya di depan Jas. Tanpa berlapik, Izwan terus mengatakan sesuatu yang mencarik kembali hati Jas.
	"So, kita dah jumpa dah perempuan dalam mural tu."
	Jas mengeluh panjang, lalu berbaring di kerusinya. Sedaya upaya dia menahan sebak, sambil menganggukkan kepala.
	"Patutlah kau orang semua cari kat internet tak jumpa. Rupanya, kita yang belum jumpa dia. Belum tiba masanya," tutur Jas.
	"Kau rasa apa maksudnya semua ni ya?" soal Izwan kembali.
	Jas mengeluh lagi. "Aku tak mampu nak fikirkan maksudnya. Aku Cuma boleh terbayang-bayang reaksi si Hanis nanti, bila dia tahu pasal ni. Itu je yang ada dalam kepala otak aku dari tadi. Pening!"
	Izwan bersimpati, meletakkan tangannya di depan Jas. Tanda dia faham apa yang Jas sedang alami. Pun begitu, mulutnya masih lagi menuturkan bicara, meminta Jas turut sama hanyut dalam perbincangan yang dibentangkannya.
	"Barangkali yang hantar kita kapsul ni, datang dari masa depan," tutur Izwan.
	"Kau gila ke? Kau ingat kita ni hidup dalam skrin TV ke?" soal Jas kembali, yang barangkali dalam hidupnya hanya pernah sekali dua menonton TV.
	"Gila lagi kalau kita menidakkan apa yang kita nampak," balas Izwan, mengingatkan Jas pada segala keanehan yang terkandung dalam rumah lama di atas bukit.
	"Aku tak rasa otak budak sekolah macam kita boleh jawab persoalan kau tu."
	"Maksud kau?" soal Izwan kembali.
	"Kita kena bawak masuk orang besar dalam hal ni," balas Jas.
	"Siapa?"
	Jas terdiam. Sukar untuk dia menjawab soalan Izwan itu. Baginya, tiada orang dewasa yang ada dalam hidupnya yang boleh menghadapi segala keganjilan dalam rumah itu. Apatah lagi memberi penjelasan tentangnya.
	"Entahlah," tuturnya, yang sekadar mengangkat bahu.

6
	2 orang sekawan sedang mendaki bukit, menuju ke rumah lama di atas bukit. Tempat yang memang biasa menjadi persinggahan mereka. Cuma kali ini, mereka ditemani oleh seorang budak perempuan, yang baru sahaja menjejakkan kakinya di kampung ini, seminggu yang lepas.
	Izwan dan Jas melangkah, sambil tak henti-henti menoleh ke belakang, memerhatikan Mahirah yang kelihatan tegap, hanya sesekali menyeka peluh di dahinya. Pun begitu, tak ternampak lansung tanda-tanda penat di wajah yang putih itu.
	"Kenapa kau orang semua pandang aku?" soalnya.
	"Entahlah. Budak bandar macam kau ni boleh tahan eh," tutur Jas.
	"Ha? Boleh tahan macam mana?" soal Mahirah kembali.
	"Yelah. Panjat bukit macam ni pun rilek je. Lasak gak kau," komen Izwan pula, menunjukkan rasa kagumnya.
	"Owh, aku biasa join abang aku pergi hiking," tutur Mahirah, menjelaskan. 
	Jas mendengus. Kedengaran samar-samar sahaja dia berkata "poyo". Mujurlah, Mahirah tak mendengarnya. Hanya Izwan sahaja yang dapat menangkap, itu pun kerana dah biasa membaca gerak mulut Jas.
	Mereka kini sudahpun menghampiri tanah rata, menuju ke arah pokok tinggi di sebelah pagar rumah lama. Mahirah menjeling pada pintu pagar yang berkarat itu, "Kenapa kita tak..?" soalnya.
	"Tak nampak ke, pagar tu bermangga?" balas Jas kembali. Jengkil sahaja nada suaranya.
	Mahirah mengangguk, sambil melepaskan nafas yang panjang. Dia masih lagi tak faham mengapa dua sekawan ini membawanya ke sini. Perbualan mereka bertiga Isnin yang lepas ditayangkan semula di kotak fikirannya.
	Di waktu itu, dia sedang merayau-rayau sekitar sekolah. Mencari jalan ke kantin. Tanpa teman, dia hanya boleh berjalan tanpa tujuan. Ketika itulah, matanya terpana pada papan tanda berwarna biru, tertulis perkataan 'Perpustakaan' di atasnya.
	Entah kenapa papan tanda itu menarik perhatiannya. Dia bukanlah seorang yang rajin membaca buku. Apatah lagi menjadi ulat yang memamah isi di dalamnya. Hubungan Mahirah dengan buku bolehlah diibaratkan bak kata pujangga P Ramlee, "jarang-jarang". Pun begitu, imej perpustakaan yang senyap, dan kemungkinan besar juga kosong menarik perhatiannya.
       Mungkin di sini tempat yang sesuai untuknya mencari sedikit ketenangan. Selepas seharian ditenung oleh orang di sekitarnya. Mungkin mata mereka jarang melihat perempuan kacukan sepertinya.
      Tanpa disedari, Mahirah melangkah ke depan. Menghampiri pintu perpusatakaan. Melihat pintunya yang berkaca, dan dalamnya yang pasti dilengkapi penghawa dingin, Mahirah terus membuka pintu itu, dan melangkah ke dalam. Lebih baik dia di dalam, dari terus berjemur sinaran cahaya matahari yang membakar.
      Sebaik sahaja masuk, Mahirah menyedari yang perpustakaan ini taklah kosong. Seorang pustakawan menyambutnya dengan senyuman, dengan pinafore berwarna unggu di badan. "Hi, Selamat datang," tuturnya.
      Mahirah pelik. Belum pernah lagi dia ketemu pustakawan yang menyambut pelajar dengan ucapan selamat datang. Tapi Mahirah tak sempat untuk membiarkan soalan itu lama di otaknya. Kerana sebaik sahaja dia menoleh ke kiri, dia melihat dua orang lagi pelajar sedang keluar dari bilik belakang.
      "Eh, Izwan," tuturnya, dengan nada mesra. Kerana Izwanlah, satu-satunya budak kampung ini yang dikenalinya. Mahirah cuba melangkah ke depan, ingin meminta Izwan membawanya ke kantin. Tapi langkahnya terhenti, sebaik sahaja ternampak kelibat perempuan di belakang Izwan. 
      Matanya menjeling tajam, dengan mulut yang mencebik masam. Merah telinga perempuan berdada bidang itu, mungkin kerana amarah dalam hati yang sudah menyala-nyala. Mahirah ingat, inilah dia perempuan yang pagi tadi terus meluru keluar sebaik sahaja dia memperkenalkan diri. Mahirah tak ambil pusing pada mulanya, menganggap ia secara kebetulan sahaja. Tapi bila melihatkan mata itu kini menjeling tajam memandangnya, Mahirah sedar yang amarah itu memang ditujukan padanya.
      "Ke..." Mahirah ingin bertanya kenapa. Kenapa perempuan itu marah padanya. Apa salahnya? Mereka tak pernah pun berjumpa. Tapi soalan itu tersekat di kerongkong. Mahirah hanya mampu memerhati Izwan dan perempuan itu berjalan melepasinya. Tanpa sepatah perkataan pun.
      "Kenapa awak marah ya." Perlahan sahaja. Tapi perkataan itu akhirnya berjaya juga keluar dari mulut Mahirah. Dan sampai ke telinga Izwan, membuatkan langkahnya terus terhenti.
      "Aku rasa dia kena tahu lah Jas," tutur Izwan.
      "Izwan!" tutur Jas, separa menjerit. 
      "Gambar dia yang ada kat mural tu."
      Mahirah kaget. Lansung dia tak memahami perbualan di antara Izwan dan Jas. Pun begitu, melihat mereka berhenti di depannya, memberikannya kekuatan baru. 
      "Kenapa awak marah saya?" Soalan Mahirah itu kini keluar dengan lancar, membuatkan Jas dan Izwan saling berpandangan. Pada mulanya masing-masing hanya senyap, tak menjawab. Tangan Jas pun sudah mula menggenggam pintu perpustakaan, bersedia untuk keluar. Tapi Izwan terlebih dahulu memberi jawapan, memadamkan sedikit api bara di hati Jas.
      "Aku rasa dia perlukan penjelasan," tutur Izwan, sambil memandang tajam pada Jas. Jas mengeluh, tapi tak memberikan sebarang petanda sama ada dia bersetuju ataupun tidak.
	Mahirah kelu. Dia tak faham apa yang sedang berlaku. Perbualan dua sekawan ini yang seperti tak menghiraukannya membuatkan darahnya membuak. Mahirah faham, jika ia perbualan yang lain, yang tak berkisar tentangnya. Tapi mereka berbicara tentangnya, tentang Mahirah.
      Perlahan-lahan pembuluh darahnya berisi, membawa ke seluruh tubuhnya, memaksa kata-kata panas keluar dari mulutnya.
	"Can anyone explain me, apa benda yang kau orang cakapkan ni?" Nah, keluar juga ayat KL-nya. Kedua-dua Jas dan Izwan menoleh memandang Mahirah. Izwan sambil tersenyum, dan Jas dengan mulut yang ternganga.
	"Oi! Mengelamun ke?"
	Mahirah tersentak, bila dipanggil sebegitu. Dia menoleh melihat Jas yang sebelah kaki sudahpun berada di atas pokok. Di atasnya, Izwan sedang bergayut pada dahan, merentas masuk ke dalam. Mahirah tak punya pilihan lain. Walaupun beratus soalan berlegar di kepalanya, dia hanya mampu mengikut sahaja dua sekawan itu. Yang membawanya ke perkarangan rumah lama.
	Mahirah simpan setiap soalan itu, melangkah dengan diam. Sambil matanya terpaku pada rumah lama yang cukup indah. Bertambah lagi persoalan dalam kotak fikiran Mahirah, bila sahaja dia melangkah masuk ke dalam. Hutan yang meninggi dalam rumah usang itu pun, masih tidak mampu membuatkan Mahirah menghamburkan soalannya.
	Tapi, bila sahaja mata Mahirah terpaku pada mural di dinding itu, soalan itu terus meluru keluar dari mulut.
	"Apa ni? " Siapa ni?" "Macam mana...?"
	***
	Izwan menghulurkan sekeping gambar pada Mahirah. Hampir sahaja gambar itu terlepas dari tangan gadis itu, dek kerana matanya yang tak henti memandang wajahnya sendiri yang terlukis di mural dinding.
	"Ni kau kan?" soal Izwan.
	Mahirah menoleh, melihat gambar berukuran passport itu. Puas dia mencari dalam ruang memori, tapi Mahirah tak pernah ingat bila dia mengambil gambar itu. Pun begitu, yang di dalam gambar itu memang dia. Baju kemeja biru yang membalut gadis dalam gambar itu tersemat kemas dalam almari rumahnya. Mahirah juga perasan, gadis di dalam gambar itu lebih tua darinya.
	"Lagi...tua..."
	"Huh?"
	"Tak, perempuan ni lagi tua dari saya," balas Mahirah kembali.
	"Tapi tu kau kan?" soal Izwan kembali.
	Mahirah hanya mampu mengangguk.
	"Macam mana...?" Mahirah ingin bertanya lebih mendalam, tapi sekali lagi soalan itu tersangkut di kerongkongnya.
	"Jangan tanya, kami pun tak tahu sebenarnya," balas Izwan.
	"Kan aku dah kata, dia pun tak tahu apa-apa," balas Jas yang sedari tadi hanya berpeluk tubuh di belakang Izwan.
	"Ya, tapi dia ada hak untuk tahu. Ni muka dia," hujah Izwan.
	"Sebab tu ke, awak marah dengan saya?" soal Jas kembali, yang kini sudahpun berjalan melepasi Izwan, menghampiri Jas dengan suara yang lembut.
	Jas hanya mendengus, tak bertentang mata lansung dengan Mahirah. Hanya Izwan yang menjawab. 
	"Dia marah sebab lain. Tu, kau kena tanya dia sendiri," tutur Izwan pula sambil tersengih. Mengundang jelingan tajam dari Jas.
	"Tapi saya tak tahu apa-apa pasal ni. Kenapa awak nak marah saya?" soal Mahirah.
	"Betul ke kau tak pernah datang sini?" soal Jas kembali.
	Mahirah menggelengkan kepala. "Saya tak pernah dengar pun pasal kampung ni sebelum ni," balasnya kembali.
	Jas terdiam sebentar. Matanya memandang Mahirah bak lampu suar, mencari isi hati perempuan itu. Setelah beberapa ketika dia mengangguk dan berkata,
	"Ok, aku faham."
	Izwan menghela nafas yang panjang. "Ok lah, jom, kita turun," ajaknya.
	"Eh, awalnya?"soal Jas kembali.
	"Kau lupa? Pukul 2 aku ada kelas mengaji. Bapak aku bising kalau aku tak dapat khatam tahun ni," jelas Izwan. Jas mengangkat matanya ke atas.
	"Kau pergi jelah. Aku nak tunjuk budak ni hutan tu," balas Jas kembali.
	"Huh? Kau pasti?" soal Izwan kembali. Bola matanya kejap-kejap beralih antara Jas dan Mahirah, seperti sedang mengimbas kawannya itu.
	"Ya. Jangan risau. Nanti aku temankan dia balik," balas Jas lagi, cuba menawarkan jaminan.
	Izwan kini memandang tepat pada Mahirah, seperti meminta komen dari gadis itu. Mahirah menundukkan wajah. Sebolehnya dia tak mahu ditinggalkan di sini berseorangan dengan Jas. Tapi jika dia menolak, pasti rasa benci yang sudahpun meluap dalam hati Jas akan bertambah. Mahirah terpaksa mengangguk.
	Melihatkan gerak kepala Mahirah, Izwan sedikit yakin. Akhirnya dia menoleh kembali kepada Jas, mengucapkan selamat tinggal, lalu terus beredar melalui pintu depan. Rasa takut mula merayap pada Mahirah. Tapi belum sempat dia bermonolog, Jas sudahpun memanggilnya.
	"Meh, ikut aku."
	"Kita nak pergi mana?" 
	"Hm, ikut jelah." 
	Mahirah mengeluh, cuba untuk membantah. Tapi Jas sudahpun jauh meninggalkannnya, menuju ke tengah hutan. Terpaksa gadis itu berlari-lari anak melangkah meredah hutan yang tebal, satu keanehan yang mengundang beribu persoalan dalam kepalanya. Mahirah ingin bertanya pada Jas. Tapi melihatkan perempuan itu terus menonong ke depan tanpa menoleh membuatkan mulutnya kaku. 
	Kini kaki mereka berdua sudahpun melepasi hutan. Melalui ruang koridor yang panjang, yang diapit barisan bilik-bilik usang. "Eh bukan kita nak pergi hutan jeke?" Keluar juga soalan itu dari mulut Mahirah, tapi Jas hanya mendiamkan diri, terus melangkah ke depan.
	Mahirah kini di dalam dilema. Separuh dari dirinya ingin melarikan diri dari sini. Separa lagi bagai terpana dengan segala keanehan yang ditawarkan rumah ini. Lebih-lebih lagi bila matanya menatap pada bilik yang tak disentuh masa.
	Tapi Jas tetap berjalan ke depan, dan akhirnya berhenti di depan sebuah stor. Sambil bersandar pada meja dapur, dia menoleh memandang Mahirah, menawarkan senyuman. Mahirah tak dapat meneka sama ada senyuman itu dibuat-buat ataupun tak.
	"Kau dah nampak kan tadi?" soal Jas.
	Mahirah tahu apa yang dimaksudkan Jas. Dia mengangguk.
	"Kenapa rumah ni....pelik?" soalnya kembali.
	Jas tak menjawab. "Kau cakap tadi, yang gambar tu, lebih tua dari kau," tutur Jas lagi.
	"Haah, mana awak dapat?"
	"Kau tak payah saya awak dengan aku, gelilah. Aku kau je, tak payah bawak cakap KL kau ke sini," tutur Jas.
	Mahirah memaksa dirinya untuk senyum. "Ok. Mana kau dapat gambar aku tu?"
	"Dari masa depan,"  balas Jas, selamba.
	"Huh?" Mahirah menggaru kepala. Kata-kata Jas itu bagai mencuit hatinya.
	"Yelah. Kau pun nampak tadi hutan tu kan? Kat luar, tak ada pun nampak pokok yang tembus bumbung. Kat dalam, macam balak. Kita orang pernah tanam pokok pisang kat sini. Seminggu je dah berbuah," jelas Jas.
	"Seminggu je? Tak mungkin."
	"Mural tu? Kau boleh jelaskan? Macam mana kita orang boleh jumpa kau lebih awal sebelum kau datang ke sini lagi. Macam mana kita orang boleh dapat gambar kau? Padahal, kau tak pernah tahu pun pasal kampung ni sebelum ni," hujah Jas lagi.
	"Tak....aku tak...pasti." Mahirah pening. Kini soalan yang dari tadi bertimbun-timbun dalam kepalanya bagaikan membiak, bercambah berkali ganda. Sehingga terasa berat kepalanya. Mahirah menunddukkan wajah, sambil memegang kepalanya dengan kedua belah tangan.
	"Kau tak percaya? Kau nak bukti lagi? Kau boleh tengok dalam stor ni. Semua barang-barang dalam ni, dari tahun 1940-an. Tapi semuanya masih segar, seolah-olah tak pernah disentuh," tutur Jas lagi.
	Mahirah kini mendongakkan kepala, melihat pada Jas. Tangan Jas seperti pramugara yang menjemput Mahirah masuk ke dalam stor di depannya. Perlahan-lahan Mahirah melangkah, cuba untuk mencari kebenaran di sebalik kata-kata Jas. Mungkin ada jawapan dalam beribu persoalan yang kini sedang menyerang kepalanya.
	Sebaik sahaja kaki Mahirah melangkah ke gerbang stor, dirinya terasa seperti memasuki alam yang lain. Suhunya terasa lebih sejuk, dan udara yang ada di dalam stor itu terasa lain bila disedut. Tangan Mahirah kini cuba untuk mencapai salah satu dari tin makanan yang ada di atas rak. Tapi, belum sempat tangannya mencapai, pintu di belakangnya terus tertutup. Diikuti bunyi kunci yang diputar.
	Terbeliak mata Mahirah. Dia kini terperangkap.
	
	
	
	
	

	
	
	

	




Bab 3: Teramung Masa
1
	Hujan menderu laju membasahi bumi. Seolah-olah setiap ceruk dan sudutnya ingin bermandikan hujan. Dan walaupun Jas sedang duduk berlindung di bawah perhentian bas, entah kenapa pipinya boleh basah. Matanya juga begitu. Dari tadi dikatup, bagi menahan air yang sudahpun bergenang. Bila saja kelopaknya dibuka, menderu air itu keluar, seperti air sungai yang dilepaskan dari empangan.
	Jas, dengan mata yang sudahpun basah, hanya mampu memerhati sahaja Hanis berlari meninggalkannya keseorangan di stesen bas. Dalam keadaan hujan yang lebat. Adengan itu bagaikan terakam dalam kotak kepalanya, dimainkan berkali-kali menjadi satu seksaan buat hatinya. Dan adengan yang sama juga dimainkan ketika Jas sedang menutup pintu stor, memerangkap Mahirah di dalam. Kunci yang datang dari kapsul yang mereka tanam, digunakan Jas bagi mengunci pintu itu. Dengan mata yang berair.
	"Maafkan aku...aku..." Jas tak tahu mengapa dia mengucapkan maaf. Apa yang sedang dilakukan sekarang bertentangan dengan apa yang sedang dirasai hatinya. Tapi Jas masih percaya yang ia sesuatu yang perlu. Sesuatu yang sudah...ditakdirkan? 
	"Kenapa aku fikir begitu?" monolog Jas sendirian. Tangannya yang sedari tadi menekan pintu kini dialihkan. Menjadi tatapan matanya. Sambil itu, dia cuba mengorek dalam simpanan memorinya, sejak bila perancangannya ini tertanam dalam kotak fikiran.
	2 hari lepas? 3 hari lepas? Ataupun isnin yang lalu, ketika Izwan bersetuju untuk menerangkan segalanya kepada Mahirah. Membawa Mahirah ke rumah lama di atas bukit. Ruang rahsia yang selama ini hanya dimiliki oleh mereka bertiga. 
      Tapi pada masa yang sama, rumah itu juga menyimpan gambar perempuan berambut merah. Yang kini namanya Mahirah. Sudah tentulah dia perlu tahu tentang dinding itu, tentang rumah itu. Yang entah kenapa boleh memaparkan gambarnya. Gadis yang tak pernah menjejakkan kaki lansung ke kampung ini.
	Sesungguhnya, Jas di dalam dilema. Itulah yang dirasainya ketika ini. Dah itulah juga rasa yang sama merajai hatinya ketika dia pulang dari sekolah isnin yang lalu. Kini Jas, sedang berteleku di dinding rumah lama, dengan matanya memandang pintu stor. Bunyi dentuman di balik pintu itu kuat kedengaran, diikuti jeritan Mahirah bersilih ganti. Jas hanya mampu menutup telinga, sambil mengingat kembali apa yang berlaku Isnin yang lepas.
***
	Longlai sahaja langkah Jas, sambil mengendong beg di bahu. Kata-kata Izwan berulang kali berlegar di telinganya. Seperti baru dan masih sedang diucapkan kawannya itu.
"Kita bawak dia ke rumah tu Sabtu ni."
	"Haih..." Panjang keluhan yang keluar dari mulut Jas. Kakinya yang bagai diseret kini berhenti betul-betul di depan pangkin rumah. Dengan pantasnya Jas membuka kasut, mencampak begnya ke tepi lalu dia berbaring di atas pangkin. Tanpa menghiraukan cahaya matahari yang terik menyinari tubuhnya.
	"Haih..." Mengeluh panjang lagi Jas. Tangannya yang sebelah menutup wajah, melindungi dirinya dari terik mentari. Sebelah lagi tangan mencapai beg yang baru dicampak tadi, mengeluarkan sesuatu dari poket sisinya. Sekeping kertas yang sudahpun lusuh, penuh dengan tanda basah.
	Sambil berbaring ke sisi, Jas mengangkat kertas itu di depan matanya.
"CAPTAIN AMERICA: THE CIVIL WAR"
"U"
RM 12.00
	Satu-satunya tiket wayang yang pernah dipegang Jas. Dibeli dengan duit yang keluar dari dompet Hanis. Ketika kali pertama mereka menonton wayang bersama. Masih segar ingatan Jas tentang hari itu. Terutamanya, pengakhirannya di waktu hujan yang lebat.
	Semuanya bermula ketika Izwan mencadangkan agar mereka bersama-sama menonton wayang, sewaktu mereka sedang bersantai di rumah lama.
	"Tengok wayang? Cerita apa?" soal Hanis ketika itu.
	"Captain America lah. Kau pun tahu kan aku suka cerita Marvel," balas Izwan kembali.
	Jas dan Hanis sama-sama mengeluh. Sambil menggelengkan kepala.
	"Lah kenapa?"
	"Aku ada tuisyen Sabtu ni," balas Hanis.
	"Dan aku tak ada duit," balas Jas pula.
	"Tak apalah aku belanja," cadang Izwan, mengundang pandangan pelik dari dua kawannya. Belum pernah lagi perkataan 'belanja' keluar dari mulut Izwan.
	"Aku dapat upah minggu lepas, tolong bapak aku kemaskan rumah belakang. Dia upah aku RM 50 beb," balas Izwan kembali.
	"Cukup ke RM 50 nak pergi Melaka?" soal Jas kembali.
	"Grab ke, makan ke, kau orang semua tanggung sendirilah. Aku belanja tiket wayang je," cadang Izwan kembali.
	Jas memandang pada Hanis, seperti meminta persetujuannya. Dengan tersenyum, Hanis mengangguk, mengundang gerak yang sama dari Jas.
	"Bolehlah. Dah ada orang nak belanja kan, kita ikut jelah," tambah Jas lagi.
	Izwan tersenyum, sambil melompat kegembiraan. "Yes! Aku ada member nak ikut tengok wayang!"
	Itulah yang dirancang, dan itulah yang sepatutnya berlaku. Tapi, bak kata orang tua-tua, manusia hanya sebaik-baik perancang, Tuhan yang menentukan segala percaturan. Kerana bila tiba harinya, Izwan tak jadi datang. Hanya Jas dan Hanis sahaja yang menanti di perhentian bas.
	"Sorry beb. Aku ada kelas mengajilah hari ni. Kalau bapak aku tahu aku ponteng, mampus aku nanti." 
	Itulah yang tertulis dalam WhatsApp dari Izwan. Jas dan Hanis yang membaca mesej tersebut tersenyum, separa ketawa. Izwan seorang sahaja dari mereka bertiga yang masih belum khatam. Padahal mereka mula mengaji bersama.
	"Habis tu, nak buat apa ni?" soal Jas, bila melihat rancangannya mereka tak menjadi.
	"Kita pergi jelah," balas Hanis kembali.
	"Huh?"
	"Yelah, alang-alang kau dah pakai cantik-cantik, elok kita terus ke bandar. Beli tiket, dan layan. Jangan risau, aku belanja. Lagipun, aku memang tak ada benda nak buat hari ni," cadang Hanis.
	"Cantik? Kau cakap aku cantik ke?" soal Jas kembali. Nada yang keluar berbunyi seperti gurauan, tapi apa yang dirasai di dalam hatinya ketika itu gembira bukan kepalang. Seperti terhenti sebentar jantungnya bila perkataan itu keluar dari mulut Hanis.
	"Bolehlah," balas Hanis kembali, yang turut membalas dalam nada gurauan. Ditambah dengan sengih di hujung mulutnya.
	Cadangan Hanis diterima. Dan mereka terus menuju ke bandar, menaiki Grab. Destinasi mereka merupakan suatu tempat yang dipanggil sebagai Mahkota Parade. Barangkali tempat yang sesuai untuk muda remaja seperti mereka melepak dan menghabiskan masa.
	Setibanya di sana Hanis terus membeli tiket wayang, dan membawa Jas makan di medan selera. Jas memilih nasi ayam, satu-satunya hidangan yang mampu dibelinya. Dan Hanis memilih sizzling, makanan yang paling sedap di situ.
	"Memang mahal macam ni makanan kat sini?" soal Jas ketika membaca harga makanan Hanis.
	"Haah, kau first time ke datang sini?" 
	Jas sekadar mengangguk. Sedikit malu untuk mengakuinya. Hanis terdiam sebentar. Tersedar dia yang kawannya ini buat pertama kalinya dapat merasai pengalaman seperti ini. 
	"Hm, tak apalah. Lepas ni aku belanja kau popcorn," cadang Hanis.
	"Eh kau ni. Dah kenapa pulak harini rajin sangat nak belanja aku?" soal Jas, mengusik.
	"Ah, aku nak belanja pun kau persoalkan. Nak ke tak nak ni?" 
	Jas mengangguk, sambil tersengih. "Eh, dah tentulah aku nak."
	Usai makan tengah hari Jas dan Hanis bergerak ke panggung wayang. Seperti yang dijanjikan, Hanis membeli satu bekas popcorn yang besar untuk dikongsi mereka berdua. Dan bila sahaja lampu pada nombor dewan mereka menyala, Hanis dan Jas melangkah ke dalam panggung.
	Sejujurnya, Jas tak ingat wayang yang ditengoknya itu tentang apa. Ya, memang tajuknya tentang adiwira, tapi apa yang berlaku dalam filem itu lansung tak diingatinya. Kerana, sejujurnya, memori Jas lebih tertumpu pada Hanis. 
	Walaupun sebagai kawan mereka sentiasa duduk dekat, tapi entah kenapa hari itu, bila sahaja Hanis melabuhkan punggung di sebelahnya, jantung Jas terus berdegup kencang. Bila Hanis menghulurkan popcorn itu padanya, hampir sahaja ia terlepas dari tangan. Dan bila lampu ditutup, debar di jantung Jas bertambah kencang.
	Jas merasakan masa seperti terhenti seketika. Ketika filem bermula, matanya memang terpaku pada skrin di depan, tapi jantungnya berdegup terlalu kencang. Memaksa kepalanya membayangkan berbagai-bagai khayalan imaginasi. Membayangkan hidup mereka berdua bersama.
	Pun begitu, walaupun masa terasa seperti terhenti, tapi sebenarnya ia hanya ilusi. 2 jam lebih mereka di dalam panggung. Dan sepanjang masa itu, Jas sentiasa tersenyum. Sampai naik lenguh dibuatnya. Tak tahulah sama ada Hanis menyedari ataupun tidak.
	Fikir Jas ketika itu, hanyalah satu. "Inilah harinya."
	Ya, memang mereka berdua selama ini hanyalah kawan. Hanis dan Jas sudah berkenalan sejak mereka di sekolah rendah lagi. Pabila ditanya pada sesiapa pun, barangkali itulah pandangan mereka tentang hubungan Jas dan Hanis.
	"Diorang kawan. Kawan baik. Sejak sekolah rendah." Ya, itulah jawapan yang mereka akan dapat. Kemungkinan Izwan juga akan memberi jawapan seperti itu.
	Tapi Jas mahukan lebih daripada itu. Dia mahu jadi lebih daripada kawan. Kerana Hanislah orang pertama yang faham perasaannya. Yang sentiasa ada di sisi tak kira apa jua keadaan. Hanis, anak cikgu yang dikenali seluruh kampung. Sanggup berkawan dengannya anak si penagih yang tak punya apa-apa. Kerana itulah hati Jas terpaut.
	Cuma, adakah Hanis mempunyai perasaan yang sebegitu. Ataupun dia sama juga seperti yang lain. 
	"Hanya kawan."
	Kerana itulah Jas takut untuk meluahkan apa yang tersimpan. Tapi, bila melihatkan layanan Hanis terhadapnya hari ni, Jas pun berfikir, "Mungkin inilah harinya." Kita hanya boleh merancang, tapi Tuhan yang menentukan.
	Petang itu, bila sahaja mereka sampai di perhentian bas kampung, Jas meluahkan apa yang sudah tersimpan sejak 5 tahun yang lalu. 
	"Apa kau cakap?" Nada suara Hanis lembut, tapi wajahnya cekung, matanya terbungkang. Mulutnya tersenyum, tapi bukan senyuman yang manis terpapar di situ. Tapi lebih kepada tersengih.
	Jas meneguk air liur. Mengumpul segala kekuatan yang ada. Ketika itu dia hampir menyesal menuturkan perkataan 'suka' pada Hanis. Tapi segalanya dah terlambat. Pilihan yang ada ketika ini hanyalah membetulkan ayatnya, ataupun meneruskan pengakuan.
	"Aku....suka..."
	"Huh?" soal Hanis kembali. Dari kejauhan Jas boleh mendengar bunyi guruh, tapi matanya masih lagi tertumpu pada riak wajah Hanis, yang kini sudahpun luntur dari senyuman.
	"Aku suka kat kau." Nah, akhirnya keluar juga ayat itu dari mulut Jas. Pun begitu, Jas tak rasa lega. Dia tak mampu melepaskan lelah. Dadanya tiba-tiba terasa berat bila melihatkan riak wajah Hanis.
	"Kau cakap apa ni?" soal Hanis kembali, membuatkan Jas meneguk air liurnya sekali lagi. Seluruh tubuhnya kini terasa lemah, dan lututnya terasa longgar. Hampir-hampir dia jatuh terlutut di depan Hanis.
	"Aku...aku dah lama rasa macam ni. Aku memang sukakan kat kau Hanis. Aku harap...."
	"Stop. Kejap Jas. Aku mintak kau stop dulu. Kita selama ni kawan je tahu."
	"Tapi aku nak lebih dari tu," balas Jas kembali.
	"Untuk apa? Kau nak rosakkan persahabatan kita ke selama ni?" soal Hanis kembali.
	Jas tergamam. Dadanya yang memberat tadi kini terasa sesak. Perlahan-lahan bola matanya dibasahi air, dan Jas sedaya upaya cuba menahan air itu dari turun keluar membasahi pipinya. Tapi soalan Hanis itu perlukan jawapan, dan Jas tak mampu lansung menuturkan sebarang perkataan. 
	Mujurlah, bumi terlebih dahulu ditimpa air. Secara tiba-tiba sahaja, di sekeliling Jas hujan turut menderu laju, memecahkan bicara di antara mereka. Riak wajah Hanis terus berubah, kini dia melihat ke kiri dan kanan dengan wajah yang gusar.
	"Alamak, hujan. Aku nak balik dulu Jas. Sebab tak ada payung. Rumah aku pun dekat je. Kau?" 
	Jas tidak membalas pada mulanya. Hanya dengan perlahan-lahan melabuhkan punggungnya pada batang besi perhentian bas. Dengan wajah yang menunduk dia berkata, "Tak apalah, aku balik bila hujan reda nanti."
	Hanis mengangguk, walaupun tahu Jas tak nampak gerak tubuhnya. Dia mula berjalan meninggalkan kawannya itu, bila suara Jas kedengaran sekali lagi.
	"Sebab perempuan tu ke? Perempuan dalam mural tu?" 
	Walaupun ayat Jas tak lengkap, tapi Hanis faham apa yang dimaksudkan. 
	"Jangan mengarutlah bro," tutur Hanis lalu berlalu pergi. Jas diam, tak mendongak lansung mendengarkan jawapan Hanis. Hanya selepas Hanis sudah berlari-lari anak melepasi perhentian bas, barulah Jas boleh mendongak. Dengan pipi yang sudahpun basah.
	"Haih...." Jas mengeluh lagi. Sambil tangannya memasukkan kembali tiket itu ke poket begnya. Ketika itulah, tangannya tersentuh sesuatu yang sejuk, membuatkan Jas mengeluarkan 'sesuatu' itu dari poket begnya. 
	"Kunci," tutur Jas keseorangan. Kunci besi yang tertanam dalam kapsul itu kini tergantung di depannya, dipegang tangannya sendiri. Terus terang, inilah kali pertama Jas melihat kunci ini dengan teliti. Memeriksa permukannya yang sudahpun berkatat, dan bentuknya yang seperti kunci lama. Sesuai untuk pintu-pintu lama. Ketika itulah, sesuatu terdetik di kepala.
	"Kunci lama? Ni kunci kat...."
	Jas terdiam. Satu akal kini menerpa di ruang fikirannya. Bak mentol yang tiba-tiba menyala di atas kepala. Tapi dia perlu buktikan dulu apa yang sedang perlahan-lahan dirancangkan di ruang fikiran. Untuk itu, dia perlu pergi ke rumah lama.
2
	Merah sudah tangan Mahirah. Dari tadi dia mengetuk-ngetuk pintu kayu di depannya, tapi lansung tak mendatangkan hasil. Tekaknya kini terasa perit, dari tadi menjerit. Memanggil kawan barunya di luar. Tapi Jas hanya membiarkan sahaja dia di dalam.
	"Kawan? Boleh ke aku panggil dia kawan?" Soalan itu tiba-tiba merangkak keluar dari kotak fikirannya. Membuatkan Mahirah terus berhenti. Perlahan-lahan dia berundur ke belakang, dan bersandar di hujung stor. Barulah Mahirah menyedari apa yang berlaku. Dia sudahpun diperangkap.
	"Tapi kenapa?" Soalan yang lain pula muncul dalam kotak fikirannya. Kenapa Jas sanggup memerangkapnya sebegitu? Sebab gambar tu ke? Sebab mural tu ke? Ah, naik pening Mahirah memikirkan. Apa yang kini dia mampu lakukan, hanya berteleku dan menunggu. Mungkin berfikir dalam diam boleh menawarkan jawapan. Ataupun jalan keluar.
	Ketika itulah, suasana terasa berubah. Mahirah perasaan yang suhu di sekitar stor itu bagaikan turun mendadak. Bagaikan ada angin kencang yang bertiup di depannya. Tapi dari mana? 
	Kini dia menoleh ke kiri dan kanan. Melihat rak-rak makanan yang mengelilinginya. Ada bawang, ada kentang, dan ada juga makanan dalam tin. Mahirah mencapai satu makanan dalam tin yang paling dekat dengannya. Jenama yang ada di situ tak pernah dilihatnya selama ini. Tinnya pun nampak baru, seperti baru sahaja keluar dari kilang. Tapi, sebaik sahaja Mahirah memusingkan tin itu, dan membaca di belakang, matanya terbeliak besar.
	"1930? Mana mungkin?" Hampir terlepas tin itu dari tangan Mahirah. Makanan dengan tarikh luput lebih daripada 80 tahun yang lalu. Tapi ia masih lagi nampak baru. Mahirah mengambil lagi tin yang lain, membaca tarikh luput di belakang, membuat perbandingan. Kali ini tarikhnya tertulis 1928. Terus berputar kepala Mahirah, diserang bermacam-macam persoalan. 
	"Apa maksudnya semua ni?" 
	Dan bagaikan ada yang mahu menjawab, tiba-tiba sahaja pintu kayu itu terbuka.
***
	Jas yang dari tadi terduduk dengan air mata membasahi pipi kini mendongak. Sesuatu terlintas di kepalanya ketika itu, tapi Jas yang sarat kotak fikirannya tak dapat membaca dengan baik apa yang baru sahaja terlintas.
	"Ada sesuatu yang pelik," fikir Jas. Tapi ada dia? Matanya kini terpaku pada pintu kayu di depan. Yang menempatkan stor di dalam. Stor yang menyimpan makanan dari masa silam. Dan kini menyimpan Mahirah, perempuan yang bakal menjadi penghalang cinta. Ya, Jas terpaksa melakukannya. Terpaksa memerangkap Mahirah. Fikir Jas ketika itu, yang dia perlu lebih cepat merebut peluang di depan. Seperti mana pesan ayahnya.
	Ya, dia anak ayah. Anak seorang penagih. Semua orang sudahpun memandangnya sebegitu. Menganggapnya sebagai orang yang tak punya masa depan. Jadi apa salahnya dia mengikut jejak ayahnya, mengikut pesan yang disampaikan si ayah. 
"Sepatutnya kau, bila ada peluang, kau rebut je."
	Ya, betul ayah. Peluang dah ada depan. Baik kita ambil sahaja. Lagipun kunci yang ada di tangannya itu sendiri satu petanda. Jika betullah ia datang dari masa depan, maka betullah pilihan Jas untuk mengikut pesan ayahnya.
	Dan ia taklah susah mana. Sebaik sahaja Mahirah masuk ke dalam stor, Jas terus menutup pintu dan menguncinya. Terjerit-jerit perempuan itu di dalam. Kuat dia mengetuk-mengetuk pintu kayu itu. Tapi Jas hanya berundur sambil memerhati dari jauh. Walaupun dengan air mata yang jatuh.
	"Sekejap..." Pantas Jas bangun, hampir seperti melompat. Dia sudah menyedari apa yang pelik. Apa yang tadi terlintas dalam ruang fikirannya. Suasana yang tiba-tiba sunyi menguatkan lagi apa yang dia rasa. Kini dia menghampiri pintu itu dan menekapkan kepalanya. Senyap. Tak ada sebarang bunyi pun yang mampu ditangkap telinga Jas.
	Cemas, Jas kini memasukkan kunci itu dalam lubang pintu. Sebelah tangan lagi memegang tombol, bersedia untuk membukanya. Tapi, kepalanya ketika itu masih lagi berputar-putar. Bagaikan ada pertarung dalam kepala yang sedang berlawan berhabis-habisan, menentukan gerak seterusnya bagi Jas.
	"Patutkah aku buka? Atau patutnya aku biarkan dia kat dalam?" Pertarung yang tadinya hanya bertarung dalam kepala kini terbentang di depan Jas. Terbentang sebagai pilihan. Senyap sunyi yang mengelilingi hanya menambahkan debar di hati gadis itu. 
	"Ah, persetankan," tutur Jas sendirian lalu membuka pintu itu. Matanya terbungkang bila melihat isinya kosong. Tiada lagi Mahirah, mahupun rak makanan. Hanya bilik kosong yang sudahpun dipenuhi sawang dan debu.
	Ketika itulah suara-suara itu menderu menerjah telinganya.
***
	"Who are you?" 
	Mahirah terdiam. Soalan yang keluar dari gadis di depan tak mampu dijawab. Kerana ketika itu Mahirah masih tak percaya dengan apa yang sedang dilihat mata sendiri.
	Di depannya kini bukanlah Jas. Tapi berdiri seorang gadis, yang sedang memakai gaun berwarna putih. Kulitnya putih, rambutnya keemasan. Kelihatan seperti seorang gadis yang datang dari zaman Victoria.
	"Apa minah saleh ni buat kat sini?" Soalan itu bergema dalam ruang fikiran Mahirah.
	"I ask again. Who are you? How can you be here?"
	Mahirah tak menjawab soalan itu. Sebaliknya tangannya kini mencubit peha. Cuba untuk membuktikan sama ada dilihatnya itu realiti ataupun sekadar mimpi. Rasa sakit yang terasa cukup sebagai bukti.
	Perempuan di depannya mengerutkan dahi. Berang tak mendapat jawapan dari Mahirah.
	"I will call the guard. Father! There's a local here!"
	Mahirah kaget. Cemas kini terasa. Dikuatkan lagi dengan debar di jantung yang kencang tiba-tiba. 
	"Stop! Stop!" laung Mahirah yang kini melangkah sedikit ke depan. Cuba untuk menghampiri perempuan itu. Perempuan itu menoleh, dengan raut wajah yang berubah. Kini seperti ada tanda soal yang terpampang di situ.
	"Owh, you can speak? Never met a local that can speak before. Who are you?" soal perempuan itu.
	"My name is Mahirah," balasnya.
	"So, you are local. How did you get here?" soal gadis itu kembali.
	"I...I don't know," balas Mahirah.
	Tak berpuas hati dengan jawapan yang diterima, gadis itu melaung kembali. "Father! Father! Come here! There's a local here!" 
	"No! No! Please..." Tapi rayuan Mahirah terhenti. Satu laungan kini kedengaran. Datang bukan dari suaranya mahupun perempuan di depannya. Laungan itu memanggil namanya.
	"Mahirah!" Mahirah!" Bergema suara itu dalam ruang stor yang menempatkan dirinya. Mahirah memusingkan kepalanya sedaya yang mungkin, tapi masih lagi tak ketemu dari mana datangnya suara itu.
	"Mahirah!" laung suara itu sekali lagi.
	"Where's that coming from?" soal perempuan itu. Semakin dalam kerut di dahinya. Mahirah tak menjawab, masih lagi berpusing kepalanya mencari. Pun begitu dia kenal pemilik suara itu.
	"Jas?"
***
	Ruang stor yang kosong di depannya membuatkan Jas terkedu. Tiada lagi rak, tiada lagi Mahirah di dalamnya. Pun begitu, suara yang bergema entah datang dari mana memberinya sedikit idea tentang apa yang berlaku.
	"I will call the guard. Father! There's a local here!"
	Jas tahu, dia tak perlu memeriksa sekeliling rumah untuk memastikan suara itu tidak datang dari mana-mana inci rumah yang ada. Sekurang-kurangnya, pada masa kini.
	Perkataan 'local' itu sahaja sudah cukup untuk memberikan gambaran padanya yang suara itu datang dari masa lalu. Dan barangkali suara itu merujuk pada Mahirah. 
	Jas kini bagaikan di persimpangan. Terbentang jalan di kiri dan kanannya. Namun memilih bukannya semudah memilih jalan yang kiri atau yang kanan. Ia memilih hidup dan mati seseorang. Seseorang yang baru sahaja dikenalinya.
	Jika dibiarkan Mahirah akan terperangkap di masa silam. Dan barangkali hilang terus dari pandangan orang ramai. Tapi apakah nasibnya nanti? Izwan tahu, yang Mahirah dilihat kali terakhir bersama dengannya. 
	"Ah, aku mungkin aku boleh menipu orang. Kata aku dah pun hantar Mahirah ke rumahnya. Mungkin juga aku boleh tambah, yang Mahirah lari kembali ke KL. Ya, mungkin aku boleh beritahu semua orang macam tu. Tapi ada yang nak percaya ke?" 
	"Kenapa mereka tak nak percaya pulak? Kau bukannya ada motif. Tak ada siapa tahu pasal gambar mural di dinding tu, melainkan kau, Izwan dan Hanis. Jadi tak ada siapa yang boleh teka pun apa yang berlaku. Kau boleh terlepas."
	Jas tersenyum. Monolog-monolog yang bergema dalam ruang fikirannya itu memberikanna sedikit kelegaan. Dia mula menutup pintu kayu itu, melangkah ke belakang, dan meninggalkan terus stor itu, menuju ke luar rumah.
	"Apa yang kau cakap ni Jas?" Suaranya bergema lagi dalam ruang fikiran. Membuatkan langkah Mahirah terhenti.
	"Ini bukan pasal kau boleh terlepas ke tak. Ini pasal mana yang betul, mana yang salah."
	"Ah, persetankan semua tu. Semua orang dah tahu kan aku anak penagih. Semua orang pandang aku macam seolah-olah aku bawak penyakit. Macam aku pulak yang hisap dadah, yang jahat. Jadi, apa salahnya aku buat benda yang memang orang dah ingat aku buat. Betul tak?"
	"Tapi kawan-kawan kau tak pandang kau macam tu. Izwan tak pandang kau macam tu. Hanis lagilah. Kau fikir apa perasaan mereka nanti bila mereka tahu apa yang jadi kat perempuan tu? Kau ingat Hanis tak akan tahu? Izwan mesti akan beritahu dia nanti. Mereka je kawan-kawan kau yang ada sekarang ni. Kau sanggup nak korbankan persahabatan mereka?"
	Jas kaget. Hampir-hampir dia terduduk mendengarkan hujah itu di kepalanya sendiri. Kini dia menoleh ke belakang, melihat pintu kayu yang masih lagi tertutup.
	"Aku...aku." tutur Jas sendirian. Tergagap-gagap dia, dek kerana fikiran yang masih lagi berputar ligat, penuh dengan konfrontasi pendirian. Meleleh lagi air mata di pipinya.
	"Kau kena buktikan pada semua orang, yang kau bukan macam ayah kau."
	Jas mengangguk, lalu bangun dan menghampiri pintu kayu itu. Kunci diputar sekali lagi, mengharapkan yang ia mampu membawa Mahirah kembali dari masa silam. Tapi, sebaik sahaja pintu itu dibuka, ruang stor masih lagi kosong. Jas ingin menyelamatkan Mahirah. Tapi bagaimana?
	"Father! Father! Come here! There's a local here!"
	"No! No! Please..."
	Jas semakin cemas. Jika dia tak melakukan sesuatu sekarang pasti Mahirah akan terperangkap selama-lamanya. 
	"Cepatlah....macam mana ni..." fikir Jas, sambil menyelam sedalam yang mungkin dalam lautan memorinya. Mengingati saat dia sendiri terperangkap 6 bulan yang lepas.
	"Ah...." Satu idea kini terbentuk dalam ruang fikirannya. Terus Jas menutup kembali pintu kayu itu, dan menjerit memanggil Mahirah, mengaharapkan suaranya dapat merentasi batasan masa.
	"Mahirah!" Mahirah!"
	Tak berjawab. Jas kaget, tapi dia tak berputus asa. Dia mencuba sekali lagi.
	"Mahirah!"
	"Jas?"
	Perlahan sahaja suara itu, tapi itu sudah cukup buat Jas untuk meneruskan. "Mahirah, aku nak kau tutup pintu kayu tu. Tutup pintu tu, supaya aku bawak kau keluar dari situ."
	Senyap, tiada balasan. Tapi Jas dapat merasakan pintu itu tiba-tiba sahaja sejuk, seperti ada angin dingin yang bertiup di dalam, merendahkan terus suhu yang sepatutnya panas merencam.
	Dengan doa dan lafaz bismillah, Jas membuka pintu itu sekuat hati. Pada mulanya mata Jas tak nampak apa-apa, hanya ruang kosong yang gelap. Tapi tiba-tiba sahaja sesuatu meluru keluar dari stor, melanggarnya sehingga dia jatuh. 
	Jas mendongak, melihat Mahirah kini terbaring di depannya, dengan wajah yang pucat.
	"Aku mintak maaf...aku minta maaf Mahirah...." Tutur Jas berulang kali.
***
	Setelah keadaan tenang, Mahirah dan Jas duduk bersebelahan, sambil bersandar di dinding. Mata mereka tak lepas dari memandang stor di depan mereka, yang kini sudahpun kembali berisi dengan rak makanan.
	"Aku minta maaf Mahirah," tutur Jas, buat kesekian kalinya.
	Mahirah mengeluh. "Dahlah, dah banyak kali awak minta maaf," balas Mahirah, sambil cuba menawarkan senyuman. Namun Jas dapat melihat bibit-bibit kemarah dalam senyuman yang terukir.
	"Saya cuma nak tahu je apa yang sebenarnya berlaku," tambah Mahirah lagi.
	Jas memandang kembali ke arah stor. Kini, separuh dari dirinya ingin bangun, menutup terus pintu itu. Separuh lagi, masih lagi terpesona melihat keganjilan yang ada di dalamnya.
	"Ia macam, mesin masa."
	"Mesin masa?" soal Mahirah kembali, dengan nada yang sinis. 
	"Ya. Kau tak nampak ke, semua barang dalam tu, barang lama?" soal Jas kembali.
	Mahirah mengangguk, hilang sengih yang tadi terbentuk di bibirnya. "Tin makanan tu tulis tarikh luput 1928. Tapi makanan dia baru lagi, macam baru beli semalam. Dan perempuan tu..."
	"Perempuan?" soal Jas, dengan kening yang terangkat.
	Mahirah mengangguk lagi. "Ya, perempuan rambut keemasan. Saya rasa macam minah saleh. Mungkin orang British, anak residen ke."
	"Melaka mana ada residen, yang perintah Melaka gabenor," balas Jas, membetulkan.
	"Terima kasih cikgu," sindir Mahirah, sambil mengangkat bola matanya sampai nampak putih. Tapi mulut Mahirah membutirkan senyuman. Kali ini senyuman yang ikhlas.
	"Masa aku zaman Jepun. Tin makanan tu 1945," tutur Jas, menyambung.
	"Owh," terbeliak mata Mahirah.
	"Ya, kau kena dengan orang putih. Tak adalah teruk sangat. Aku kena dengan tentera Jepun. Kau bayangkan, bila aku bukak je pintu, aku nampak tentera Jepun berdiri depan aku, mati-mati aku ingat hantu."
	"Macam mana awak dapat keluar?" soal Mahirah kembali.
	"Aku tutup pintu dan bukak balik. Sebab tu aku dapat idea yang sama macam mana nak tarik kau keluar dari situ," jelas Jas.
	Mahirah mengangguk, tanda faham. "Boleh saya tanya satu benda lagi tak?" 
	Jas menoleh, melihat rauh wajah Mahirah yang bertukar kembali menjadi serius. Barangkali soalan yang bakal keluar dari mulut Mahirah itu tidak enak untuk didengar. Pun begitu, Jas tetap mengangguk.
	"Kenapa awak buat macam tu tadi?"
	Jas mengeluh. Dia kini menunduk ke bawah, menyembunyikan raut wajahnya yang dipenuhi kekesalan.
	"Susah....susah aku nak cerita..."
	"Try me," balas Mahirah pantas, dalam slanga orang putihnya.
	Jas menoleh kembali, cuba sebaik mungkin menyusun ayat. "Aku ada kawan seorang ni, nama dia Hanis."
	"Perempuan?" soal Mahirah kembali. Jas menggelengkan kepala.
	"Tak, lelaki," balas Jas, pendek sahaja. Tapi sudah cukup untuk membuatkan Mahirah faham. Dari nada Jas sendiri Mahirah sudah boleh menganggak, yang kawannya itu bukanlah sekadar kawan buat Jas.
	"Kau suka kat dia eh?" soal Mahirah kembali, tersengih.
	Jas hanya mengangguk, dan wajahnya kembali menunduk. "Tapi dia suka kat perempuan mural tu," balas Jas kembali.
	"Owh this it too much already. Dia bukan pernah jumpa dengan saya pun," balas Mahirah kembali.
	"Kau tak nampak dia macam mana Mahirah. Setiap kali dia datang sini dia mesti termenung tengok mural kau," balas Jas.
	"Giler," balas Mahirah. Pun begitu, hatinya seperti terjentik. Ada sesuatu pada Hanis, dan memori mimpinya minggu lepas bertandang kembali. 
	"Kenapa dia buat macam tu?" soal Mahirah kembali.
	"Entahlah. Katanya dia pernah jumpa dengan kau sebelum ni, dalam mimpi. Dia anggap kau macam takdir hidup dia," jelas Jas.
	Mahirah menggelengkan kepala. "Apa yang awak semua cakap ni terlalu berat bagi saya. Susah saya nak proses. Awak cakap macam seolah-olah rumah ni menentukan hidup awak semua."
	"Kau baru datang rumah ni sekali Mahirah. Sekali. Kita orang hampir setiap hari datang rumah. Hampir setiap hari tengok keganjilan yang rumah  ni ada. Kami anggap rumah ni macam keramat. Tak mustahil kalau Hanis anggap rumah ni lebih dari tu," jelas Jas kembali.
	Mahirah menggelengkan kepala lagi. Masih tak boleh menerima apa yang keluar dari mulut Jas. "Habis mana dak Hanis ni sekarang?" soalnya kembali.
	"Kat asrama."
	"Awak nak beritahu dia pasal saya ke?" soal Mahirah kembali.
	Jas mengeluh lagi. "Entahlah, saya pun tak tahu."



3
	Angin bertiup kencang, membawa bersama pasir dan debu. Menyukarkan pergerakan Zulaikha walaupun dengan kain membalut separuh mukanya. Dan cermin mata yang menutup mata. 
      Dia berhenti sebentar,  berlindung di balik kereta yang sudahpun berkarat. Satu daripada beribu lagi kereta yang terbiar lama di lebuhraya yang luas ini. Tak berani lansung Zulaikha ingin menjenguk di balik cermin kereta, melihat isi di dalam. Takut-takut kereta ini masih berpenghuni.
      Dengan keluhan yang panjang, Zulaikha bersandar, sambil mengeluarkan skrin tablet di depannya. Ia telahpun diubahsuai, dengan pengesan GPS, membolehkan Zulaikha memerhati kedudukannya. Dan memeriksa jauh mana lagi dia perlu berjalan. 
      Titik merah pada skrin berkelip-kelip, berserta tanda '20 km' di sebelah menambahkan lagi berat di hati Zulaikha. Matanya kini mengerling pada jam di bucu skrin, 20 jam lagi sebelum portal itu terbuka.
      "Kita panggil dia sebagai teramung masa," kata-kata Prof Shankar melantun keluar dari kolam memori Zulaikha. Bersama perbualan mereka semalam.
      "Teramung? Apa tu?" soal Zulaikha kembali.
      Shankar tersenyum. Ketika itu mereka baru sahaja selesai membicangkan langkah seterusnya. Membawa buku nota itu ke 'ground zero'. Meletakkannya di situ agar kitaran masa tak terganggu. Zulaikha tak berapa faham apa maksudnya, cuma dia tahu yang ia merupakan sesuatu yang penting untuk dilakukan. Untuk menyelamatkan bumi dari kecelekaan yang lebih membinasakan.
      "Kalau saya panggil dia sebagai singularity, awak faham tak?" soal Shankar kembali.
      "Owh, pernahlah dengar, tapi masih tak berapa faham," balas Zulaikha, dengan wajah yang berkerut.
      "Tak apa. Doktor Mahirah yang bagi nama tu. After all, dia yang cipta portal tu."
      "Kira betullah khabar angin tu, yang doktor Mahirahlah punca kerumunan berdarah," tutur Zulaikha, minta kepastian.
      "It's a bit more complicated than that. Betul, memang doktor Mahirahlah yang cipta portal tu. Tapi teramung masa tu memang dah lama ada. She just discovered it," jelas Shankar kembali.
      "Tak faham," balas Zulaikha.
      Shankar tersenyum. "Tak apalah. It's all in the past now. Sekarang kita ada benda lebih penting. Kita kena bawak buku nota ni ke teramung masa, untuk pastikan semua benda berlaku mengikut kitarannya. Tapi saya ada satu soalan untuk awak Zulaikha. Kenapa awak volunteer?"
      Bunyi penggera itu menyedarkan Zulaikha. Matanya terbunkang besar lantas dia cepat-cepat memerhatikan jam di tangan. Nombor 5 terpampang di situ. Bermakna dia hanya ada lagi 2 jam sebelum malam menjelma. Sebelum kerumunan berdarah tiba.
      "Aku boleh tertidur pulak," keluh Zulaikha sendirian. Dia sedar yang ribut pasir sudahpun berhenti. Kini, Zulaiha menoleh ke belakang, melepasi kereta yang menjadi lindungannya tadi. Pasir sudahpun menggunung tinggi, menimbun sebahagian kereta yang tersadai di lebuhraya. 
      Mata Zulaikha tak tertumpu lama pada bangkai-bangkai kereta yang sudah biasa dilihatnya. Sebaliknya, ia kini terpaku pada awan hitam yang terletak nun jauh di depan. Awan hitam yang tak hilang-hilang sejak kerumunan berdarah menyerang.
      Kelihatan kilat sabung menyabung, tak henti-henti. Mewujudkan gerun dalam hatinya. Pun  begitu, itulah destinasi yang dituju Zulaikha. 'Ground zero', ataupun teramung masa.
      Zulaikha mengeluh lagi, namun dia bingkas bangun, sambil menyandang beg yang dibawa. Dia tak punya banyak masa. Dia perlu segera sampai ke terowong bawah tanah, sebelum matahari terbenam. Zulaikha mula melangkah, melepasi padang pasir yang baru sahaja terbentuk di depannya. Dengan penuh berhati-hati Zulaikha menggunakan bumbung-bumbung kereta sebagai laluan buatnya. Satu demi satu dilompat bagi membawa Zulaikha menghampiri pinggir lebuhraya, sebelum dia boleh turun ke bawah mencari terowong.
      Ketika itulah, langkah Zulaikha terhenti. Bila matanya ternampak sesuatu. Tapak kaki yang melingkar meninggalkan jejak di sekeliling timbunan kereta. Kini Zulaikha menunduk, memerhatikan tapak kaki itu dengan lebih dekat. Saiznya yang lebih besar dari tapak kaki manusia mendebarkan jantung Zulaikha. Terus meremang seluruh bulu roma di badannya.
      Jika benarlah khabar angin yang didengarinya selama ini, Zulaikha perlu lebih berhati-hati. Terus dia mengeluarkan sepucuk pistol dari beg yang disandang. Beretta 911. Zulaikha meneliti senjata itu di tangan, sambil mematikan picu keselamatan. 
       Berat rasa hati seperti mana beratnya senjata itu di tangan. Zulaikha hanya pernah beberapa kali sahaja menembak pistol itu, itu pun ketika latihan. Namun begitu, dia perlu bersedia. Kerana yang bakal dihadapinya nanti, bukanlah sesuatu yang sebarangan. 
      Dengan sekali lagi keluhan terlepas dari mulutnya, Zulaikha meneruskan langkah. Mencari tempat berlindung.
***
	Tiada siapa tahu dari mana kerumunan berdarah datang.  Ya, memang kalau ditanya semua akan menunjukkan jari mereka pada 'ground zero', pada teramung masa yang sedang dituju Zulaikha. Tapi setakat itu sahajalah yang mereka tahu. Asal-usulnya, dari mana ia datang, dan apa tujuannya ke sini. Itu merupakan soalan-soalan yang sampai sekarang masih tak punyai jawapan yang lengkap mahupun tepat.
	Tapi, sekurang-kurangnya ramai orang tahu sedikit sebanyak tentang kerumunan berdarah. Mereka tahu, yang ia terdiri dari berjuta-juta kawanan berkepak, yang setiap satunya sebesar tapak tangan. Ia hanya terbang di waktu malam, ketika cahaya matahari yang membawa UV tidak lagi menjengah bumi. Sekurang-kurangnya di hemisfera ini.
	Bila ia tiba di sesuatu bandar, ia membawa bersamanya kematian. Mana-mana manusia yang berada di laluan kerumunan berdarah, pasti akan mati. Sama ada dihisap darahnya, ataupun sesuatu yang lebih teruk dari itu. 
	Mereka juga tahu yang kerumunan berdarah bukan sahaja terdiri dari kawanan berkepak. Ia juga terdiri dari makhluk-makhluk yang menakutkan, yang setiap satunya lahir bila kawanan ini berkumpul. Cukup darah yang dihisap, kawanan berkepak ini akan bergabung, membentuk makhluk yang saiznya sahaja, sudah cukup untuk menerbitkan gerun pada hati manusia.
	Makhluk-makhluk inilah menjadi penyebab banyak bangunan-bangunan yang dulunya berdiri megah, bukti kehebatan tamadun manusia, kini rebah menyembah tanah. Menjadi penyebab kenapa hampir berbillion manusia mati, meninggalkan bumi yang kini tandus tanpa tanda-tanda kehidupan.
	Ya, boleh kata kerumunan berdarah membawa malapetaka buat umat manusia. Tapi malapetaka itu tak berhenti di sana sahaja. Tidak. Kerana walaupun kerumunan berdarah itu merbahaya, ia hanya mampu datang bila malam menjelang. Bila di siang hari, manusia menyangka yang mereka selamat di bawah pancaran cahaya matahari.
	Tapi sangkaan hanya tinggal sangkaan. Kerana kerumunan membawa jangkitan bersamanya. Manusia yang terkena pasti akan merana. Menjadi hamba suruhan kerumunan berdarah. Mereka 'dikurniakan' kekuatan dan ketangkasan luar biasa. Tapi, kebebasan mereka diregut, hanya boleh berkhidmat pada kerumunan berdarah.
	Mereka dipanggil sebagai KERAKSA.
	Keraksa inilah yang sedang diburu oleh Zulaikha. Dengan mata yang terpasang besar, bak lampu suar, Zulaikha melangkah penuh berhati-hati melalui satu pekan tinggal. Jalan tar yang menjadi laluannya sudahpun separuh ditenggelami pasir. Di kiri dan kanan, kedai-kedai yang sudah lama ditinggalkan mengapit jalan Zulaikha, seperti papan tanda yang memberi amaran padanya.
	Kedai-kedai itu seperti boleh bersuara. Menjerit pada Zulaikha memintanya berpatah kembali. Kata kedai-kedai itu, 'lihatlah pada kami. Dulu kami meriah, kini kami tandus. Kerana pemilik dan pengunjung sudahpun terhapus. Dek kerana makhluk yang kamu sedang buru. Berpatahlah! Sebelum nasib yang sama menimpa kamu.'
	Zulaikha mengeluh panjang. Sambil menggeleng-gelengkan kepala. Seperti ingin membuang semua khayalan buruk yang sedang bermain dalam ruang fikirannya. Hanya menambahkan lagi degupan jantung yang sudahpun terlalu kencang. Di tangannya Zulaikha memegang tablet, dengan kamera yang sudahpun dihidupkan dalam mod inframerah. Menjejaki tapak kaki keraksa. 
      Jika betullah apa maklumat yang dikumpul orang di Camar selama ini, tapak kaki keraksa meninggalkan lapisan filamen, yang berfungsi baik sebagi penebat haba. Jadi warnanya akan kelihatan kebiruan pada lensa inframerah.
      Sebelah lagi tangan Zulaikha masih kemas menggenggam Beretta. Hujung Beretta itu sentiasa dihalakan ke depan, dengan picu bersedia untuk ditekan bila-bila masa sahaja. 
      Lensa inframerah Zulaikha masih belum dapat mengesan jejak Keraksa. Kali terakhir Zulaikha nampak jejaknya adalah pada pintu masuk pekan, yang dihiasi dengan gerbang yang besar, 
"Selamat datang ke Pekan Tanjung Kling"
	Tapi sehingga sekarang, jejak itu hilang, lesap. Seperti keraksa itu mengambil keputusan untuk berpatah balik, tidak memasuki pekan. Tapi kenapa dari tadi Zulaikha merasa jantungnya berdebar sangat kencang. Bulu romanya berdiri tegak, seolah-olah dia sedang diperhatikan?
	Zulaikha kini menoleh pula ke kiri. Ke arah kedai di sebelah kirinya. Papan tandanya sudahpun separuh jatuh, sehingga memaksa Zulaikha menyengetkan kepala untuk membaca tulisan di situ. "Kedai Gambar Ah Hock," tutur Zulaikha sendirian.
	Ada sesuatu yang pelik pada papan tanda itu. Sesuatu yang tak mampu Zulaikha ungkapkan. Seperti teka teki yang tak ada pembayang, Zulaikha tak dapat mencari apa yang pelik pada papan tanda itu. Cuma rasa pelik itu tetap ada, bercambah dalam hatinya, membuahkan rasa takut. 
	"Nampak macam baru," tutur Zulaikha. Terbeliak matanya. Barulah Zulaikha faham apa yang berlaku. Papan tanda itu baru sahaja dijatuhkan, dengan tanda cakaran di dinding kedai masih lagi tak diselaputi debu. Tapi ianya sudahpun terlambat. Keraksa itu meluru keluar dari kedai, merempuh pintu kaca itu sehingga berderai.
	Dengan pantasnya ia kedepan, dengan gerak gaya ingin menerkam. Gigi taringnya terbuka luas, bersedia untuk dibenamkan di leher Zulaikha. Mujurlah, tangan Zulaikha masih lagi di picu beretta. Dengan sekali tembak sahaja, peluru itu sudahpun mengena dada keraksa di depan. Memberi peluang pada Zulaikha untuk mengelak.
	Zulaikha berguling ke kiri, manakala keraksa itu menjunam jauh melepasi Zulaikha, jatuh di belakangnya. Dengan pantasnya Zulaikha bangun, tak memberi peluang pada keraksa. Dengan tangan yang masih menggeletar, Zulaikha melepaskan satu lagi tembakan. Ia mengena bahu keraksa itu, menyebabkan satu jeritan yang cukup kuat kedengaran. 
	Zulaikha hampir-hampir sahaja ingin menutup telinga. Kerana jeritan itu betul-betul membingitkan. Pun begitu, dia bertahan, sambil menggigit bibirnya sampai menerbitkan darah. Zulaikha perlu fokus. Kerana dia tahu keraksa itu masih belum tumbang. Selagi peluru tak menembusi tengkorak kepalanya.
	Keraksa itu kini mendongak memandang Zulaikha. Hanya bentuk badannya sahaja yang seakan manusia. Tapi kulitnya kini menggerutu, dengan bulu-bulu berwarna hitam tumbuh di sekitar bahu dan juga dada. Matanya pula kemerah-merahan, seperti ada darah yang mengalir di celah-celah anak mata. Gigi taringnya tajam, seperti harimau yang sedia membaham.
	Pun begitu, ada sesuatu pada pandangan mata keraksa itu. Walaupun rupanya seperti makhluk yang tak punya akal, tapi pandangan matanya seperti manusia yang punya kepintaran. Dengan tak semena-mena dia mengangkat tangan ke arah Zulaikha, sambil menuturkan  sesuatu yang tak difahaminya.
	"KREOL GWEHKAR TO' BAH!!!!!"
	Zulaikha menarik nafas yang panjang. Tak mahu memahami mahupun memikirkan apa yang baru sahaja dituturkan makhluk itu. Sasarannya hanya satu. Keraksa itu kini melompat, tapi segalanya sudah terlambat. Hati Zulaikha kini lebih tekad. Tangannya tak lagi menggigil. Dengan pistol dihalakan ke depan, Zulaikha menembak tepat ke arah kepala Keraksa. Yang seinci lagi jarak dengannya.
      Ketika itu soalan Prof Shankar bermain di fikirannya. "Kenapa awak volunteer?"
"KA-BLAM!!"

4
	Jas dan Mahirah kini berjalan beriringan, meninggalkan rumah lama itu di belakang. Sebaik sahaja memanjat pokok, Mahirah sempat menoleh melihat rumah itu, memastikan yang memang bumbungnya masih lagi tak terusik, tak berlubang seperti yang boleh dilihat dari dalam.
	"Mahirah?" panggil Jas lembut, membuatkan gadis itu menoleh.
	"Kau ok ke?" soal Jas kembali.
	"Owh," balas Mahirah pendek, lalu meneruskan langkahnya, melepasi pagar. 
	"Kau tengok apa tadi?" soal Jas kembali, sebaik sahaja Mahirah menghampiri.
	"Tak ada apa. Cuma aku ada banyak soalanlah," balas Mahirah.
	Jas tersenyum. "Bukan kau seorang je. Aku dengan Izwan pun tertanya-tanya. Tapi lama-lama kita orang buat endah tak endah je. Anggap yang pelik tu sekadar wujud."
	"Kau tak pernah beritahu sesiapa ke pasal rumah tu?" soal Mahirah kembali.
	Jas menggelengkan kepala. "Nak beritahu siapa?" soalnya.
	"Cikgu ke..." Tapi Mahirah terhenti, tak mampu menyambung kata yang baru sahaja terkeluar. Bila melihat wajah Jas yang sudahpun tersenyum sinis.
	"Hahahah. Kau serius ke? Apa yang cikgu boleh buat pasal rumah ni? Silap-silap kita orang yang kena marah nanti. Sebab pergi rumah ni."
	"Tapi..." tutur Mahirah. Pun begitu, kata-katanya masih lagi terhenti di tengah. Dia menoleh kembali memandang rumah lama itu. "So much potential," tutur Mahirah sendirian. Ketika itu wajah ibu terbayang di ruang fikirannya.
	"Macam ni lah," tutur Jas, masih lagi dengan senyuman sinisnya. Dia mengahmpiri Mahirah, sambil memegang tangan gadis itu.
	"Kau tunggu je cuti semester nanti. Masa Hanis balik nanti. Biar aku bawak kau jumpa dia. Dia mungkin ada sedikit idea pasal tempat ni. Dia yang cadangkan kepada kitaorang untuk buat eksperimen semua," bicara Jas.
	Mahirah memandang wajah gadis di depannya kini. Yang mungkini kini sudahpun boleh dipanggil 'kawan'. Mahirah dapat merasakan yang hati Jas pati pedih bila terpaksa memperkenalkan Hanis kepadanya.
	"Kau ok ke? Beritahu Hanis pasal aku?" soal Mahirah kembali.
	Jas mengangkat bahu. "Apa salahnya. Bak kata orang putih 'may the best girl win'," tutur Jas.
	Kini giliran Mahirah pula untuk tersenyum sinis. "Aku tak berminat pada lelaki buat masa ni. Aku baru je kehilangan mak," balas Mahirah kembali.
	"Owh," tersentak hati Jas. Dia menyangka yang dari gadis KL ini pasti punya segalanya. Rupanya derita turut sama menyentuhnya.
	"Kalau macam tu, aku tak ada apa yang perlu dirisaukan," tutur Jas kembali, tapi tiada senyuman yang terbit di bibirnya. Mahirah mengangguk.
	"Ya. Itu yang aku nak sampaikan sebenarnya," balas Mahirah, tersenyum.
	Berkaca sekejap mata Jas. Apa yang memberat di hatinya kini surut serta merta melihat senyuman di bibir Mahirah.
	"Eh dahlah, meh aku bawak kau turun ke bawah," tutur Jas, pantas, sambil menunddukkan wajah. Mahirah hanya mengikut dengan senyuman.
***
	Hati Jas tenang. Dia melangkah dari rumah Mahirah, sambil bersiul menggambarkan rasa di hatinya. Meluahkan apa yang dia rasa pada Mahirah meringankan beban yang dah lama memberat di hati Jas. Kini dia melangkah riang, seolah-olah segala masalah yang ditanggung selama ini sudahpun hilang.
	Pun begitu, mata Jas sempat menangkap awan mendung di kejauhan. Yang datang dari arah pantai. Pada mulanya Jas ambil acuh tak acuh sahaja bila melihat mendung yang gelap itu. Menganggapnya tak lebih sekadar dari kejadian alam. Tapi, sebaik sahaja Izwan berlari ke arahnya dengan tercungap-cungap, rasa memberat itu kembali datang.
	"Kau dah kenapa?" soal Jas, sebaik sahaja Izwan menghampiri. Izwan yang masih lagi tercungap-cungap sekadar mengangkat tangan, sambil badannya membongkok bak orang yang rukuk, mengumpul kembali nafas.
	Jas hanya menunggu sahaja Izwan, sambil berpeluk tubuh. Ketika itu mereka berada tak berapa jauh dari surau. Pakaian Izwan yang masih lagi lengkap berbaju Melayu menandakan yang dia baru sahaja pulang dari kelas mengaji.
	"Aku lari cepat-cepat cari kau. Kau tak ada kat rumah," tutur Izwan, sebaik sahaja nafasnya kembali.
	"Yelah, aku pergi Mahirah balik rumah dia tadi," balas Jas kembali.
	"Nah, Hanis call aku tadi, masa kelas mengaji. Dah tentulah aku tak boleh jawab. Lepas habis giliran aku baru aku boleh bukak telefon," tutur Izwan, sambil menghulurkan telefon pintarnya kepada Jas.
	Jas mengambil telefon itu, dari tangan Izwan. Aplikasi WhatsApp sudahpun sedia terbuka, dengan mesej dari Hanis terpampang di situ. Berkali-kali Jas membacanya, dan setiap kali ayat yang tertulis di situ menjengah ruang fikiran Jas, semakin berat rasa hatinya.
	"Suruh Jas call aku. Aku tahu apa yang dia buat dengan perempuan berambut merah tu."
	Jas memandang kembali Izwan, seperti meminta penjelasan dari kawannya itu. Izwan sekadar mengangkat bahu.
	"Aku nak buat apa ni?" soal Jas kembali.
	"Kau buat apa sebenarnya Jas?"
	"Aku tak buat apa-apa. Aku cuma tunjukkan dia bilik stor belakang tu, lepas tu hantar dia balik," balas Jas kembali. Tapi Jas membalas sambil menundukkan wajah. Jas tak mahu Izwan melihat tanda-tanda pembohongan yang jelas di mulutnya. Kerana dia bukan sekadar 'tunjukkan' sahaja stor itu, Jas buat lebih lagi dari itu.
	"Kalau kau tak buat apa-apa, kau telefon je lah dia," balas Izwan kembali.
	Jas menelan air liurnya yang sedari tadi berkumpul. Kencang degupan jantungnya. "Macam mana..." tutur Jas perlahan, tapi otaknya sendiri lebih pantas memberikan jawapan.
	"Diari tu!" jerit Jas, sambil memandang kembali ke arah Izwan.
	Izwan mengangguk. "Ya, diari tu ada kat tangan dia. Jadi dia tahulah apa yang kita buat. Ataupun apa yang kau buat." 
	Jas tak perasan bila dia mengeluh, sedar-sedar sahaja keluhan itu sudahpun keluar dari mulutnya. Dan tangannya sudahpun mencari nama Hanis, menekan butang panggil. Perlahan-lahan telefon Izwan diletakkan di telinganya.
	Telefon itu berdering di telinga Jas, dan Jas berdoa sepenuh hati ketika itu, meminta Hanis tak mengangkat panggilannya. Meminta agar lelaki itu sibuk dengan urusan lain. Sedang mandi ataupun bermain bola. Tapi tak, Hanis mengangkat panggilan itu pantas. Seperti dia sudah lama menunggu panggilan itu dari Jas.
	"Hello," tutur Hanis, memanggil.
	Jas terdiam. Tersekat kata-kata itu dari mulutnya. Sambil menarik nafas yang panjang, dia membalas. "Hanis...kau...suruh aku telefon kau balik ke?" soal Jas.
	"Kau buat apa Jas? Kau orang berdua dah jumpa kan perempuan rambut merah tu?" soal Hanis.
	"Kita orang cuma bawak dia pergi rumah lama tu je. Tunjukkan mural dia."
	"Lepas Izwan balik, kau buat apa?" soal Hanis lagi.
	"Aku...aku..."
	"Kau kurung dia kan?"
	"Eh tak...aku tak sengaja Hanis..."
	"Kau kurung dia kan Jas? Kenapa kau buat macam tu? Kau tahu kan aku dah lama nak jumpa dengan dia?" soal Hanis kembali. 
	Jas terdiam. Tersekat terus kata-kata itu di kerongkongnya. Kini rasa sebak pula yang menguasai. 
	"Kau tahu kan dia boleh mati?" soal Hanis kembali, kali ini seperti menengking sahaja nada suaranya. Tak ada kata-kata yang mampu keluar dari Jas, hanya air mata. Lututnya kini terasa lemah.
	"Memang betullah apa ayah aku cakap. Kau sama je dengan bapak kau!" tutur Hanis lalu menamatkan panggilan. Jas terus terduduk, sambil mengerang sekuat hatinya.
5
	Setelah hampir 5 jam berjalan, Zulaikha akhirnya berhenti. Kepalanya mendongak memandang awan hitam di atas, dengan kilat yang sabung menyabung. Tak henti-henti sejak portal itu terbuka 10 tahun yang lalu. Seluruh bulu romanya berdiri tegak, seperti diransang caj-caj elektrik yang sedang berkumpul berdekatan dengan awan hitam dan juga kabus yang menyelaputi kawasan di depannya.
	Zulaikha kini sudahpun tiba, di pintu masuk teramung masa. Dia merendahkan sedikit pandangan, melihat tiang batu yang berceracak tinggi di hadapannya. Tiang itu berongga, menyimpan beratus-ratus lubang. Dan dari situlah kerumunan berdarah datang. 
	Mata Zulaikha kini memandang ke depan . Melihat dasar tiang batu itu yang memenuhi pandangan matanya. Dari jauh lagi Zulaikha boleh menghidu bau darah yang cukup kuat, memualkan, sehingga hampir sahaja sarapan yang dijamahnya pagi tadi keluar dari tekaknya. Mujurlah Zulaikha sempat menahan hidungnya, dan mendongak semula memandang awan hitam di atas. Zulaikha tak sanggup melihat tiang batu itu yang dipenuhi dengan mayat dan bangkai yang sudahpun lama membusuk. Di waktu itulah, soalan Prof Shankar bergema sekali lagi dalam ruang fikirannya.
	"Kenapa kau volunteer?" 
	"Sebab saya nak keluar dari Camar, prof," balas Zulaikha ketika itu, tanpa berlapik.
	"Kenapa nak keluar dari sini?" soal Shankar kembali.
	"Saya tak suka di sini. Terasa macam duduk di penjara."
	Termenung Shankar mendengar jawapan Zulaikha. Dia memandang lama gadis di depannya itu. Gadis yatim piatu yang ditemuinya di sanktuari Taming 8 tahun yang lalu. Akhirnya Shankar tersenyum, lalu menggelengkan kepala.
	"Jadi, solusi kau untuk keluar dari Camar adalah dengan volunteer misi berbahaya macam ni?" soal Shankar kembali, sambil tersengih.
	"Kenapa?" soal Zulaikha kembali.
	"Zulaikha, kamu pernah tengok ke dengan mata kepala kamu sendiri teramung masa tu?"
	Zulaikha mengeluh. Ya, kini dia faham apa yang dimaksudkan prof. Melihat teramung masa itu sahaja sudah cukup untuk membuatkan mana-mana manusia kecut perut. Apatah lagi merentasnya. Pun begitu, Zulaikha tak datang dengan tangan yang kosong. Dia datang penuh bersedia.
	Zulaikha menunduk, sambil menurunkan beg yang dibawa. Dia mengeluarkan sekeping beg plastik, dan juga sebuah paket kecil. Sedikit persiapan yang diperlukan untuk merentas teramung masa.
	Zulaikha membuka paket kecil itu, yang menyimpan penutup hidung yang diperlukan. Dengan hidung yang tertutup, bau yang memualkan tadi sudahpun hilang, digantikan dengan bau lavender yang menyegarkan. 
	Dia kini membuka pula beg plastik yang besar itu, yang menyimpan darah keraksa yang dibunuhnya semalam. Sambil meneguk air liur, memastikan sarapannya tadi kekal di bawah, Zulaikha melumurkan darah keraksa itu di seluruh badannya.
	Kerumunan berdarah memang tak keluar di waktu siang. Tapi, dengan awan hitam yang sentiasa berada di atas teramung masa, berjaga-jaga merupakan satu langkah yang bijak. Dan semua orang tahu, darah keraksa boleh mengelirukan kerumunan berdarah, membolehkan Zulaikha merentas sarang mereka, tanpa dikesan.
	Setelah pasti semuanya bersedia, Zulaikha menarik nafas yang panjang. Bau lavender yang menderu ke hidungnya memberikannya sedikit kekuatan. Zulaikha terus mara ke depan, merentas kabus, menuju ke teras teramung masa.
***
	"Kita perlu pastikan yang kitaran masa yang dah sedia ada ni tak terganggu. Untuk itu, kita perlu hantar buku nota ini ke zaman silam," umum Shankar. 
	Memori perbualan mereka di majlis tertinggi Camar tempoh hari bermain-main di ruang fikiran Zulaikha. Ia datang id waktu Zulaikha sedang berhati-hati merentas ruang dalam teramung masa. Kabus yang pekat di kiri dan kanannya menyukarkan pemandangan, namun tak menyekat lansung perjalanan Zulaikha. Dia masih lagi mampu mara ke depan
	"Kenapa?" soal Madam Lisa. Pak Latif yang di sebelah Madam Lisa juga mengangguk, memandang tepat ke arah Prof Shankar yang terkejut bila soalan itu diutarakan padanya. Raizf sahaja yang berpeluk tubuh dari belakang, masih memandang Zulaikha dengan wajah yang tak berpuas hati.
	"Well, it's obvious kan. Kita tak boleh kacau mana-mana aliran masa. Kita mesti pastikan apa yang dah berlaku, ataupun bakal berlaku, akan tetap berlaku," Shankar menjelaskan.
	Madam Lisa mendengus. Pak Latif di sebelah pula bersuara. "Kenapa kita nak percaya lagi dengan tulisan perempuan tu? Sebab dia lah kan semua ni jadi?"
	Zulaikha kini berhenti. Dia sudahpun melepasi himpuan bangkai yang terbiar di kaki sarang kerumunan. Pun begitu, bau lavender yang memenuhi hidungnya tadi sudahpun hilang. Yang menerpa hidungnya kini bau bangkai yang terlalu kuat, memanggil kembali isi perut. Sambil menutup mata dengan rapat, Zulaikha cuba untuk mengawal pernafasannya. 
	Setelah kurangnya bau yang tadi menerpa ke rongga hidung Zulaikha, dia mula membuka mata. Mendongak melihat destinasi di depannya. Lokasi yang dituju adalah sebuah fasiliti yang sudahpun 'dijangkiti' kerumunan berderah. Terletak di atas bukit. 
      Sarang kerumunan memenuhi kiri dan kanan bangunan berbentuk kotak itu, yang dikelilingi oleh tingkap berwarna hitam. Dan setiap satunya seperti bercambah, membentuk jaringan dengan sarang utama yang meninggi ke atas. Dari sini Zulaikha dapat melihat dengan jelas tembok batu yang mengilingi fasiliti berwarna putih itu, yang pastinya dulu menjadi penghalang buat mana-mana penceroboh.
      Tapi kini, dengan sarang kerumunan yang sudahpun merobohkan sebahagian tembok itu, jalan masuk kini terbentang jelas di depan Zulaikha.  
      Zulaikha ingin memulakan langkah, tapi tiba-tiba sahaja satu pancaran kilat datang dari atas, membedil bumbung destinasinya. Silau mata Zulaikha diserang pancaran cahaya yang begitu kuat sekali, diiringi dengan dentuman yang membingitkan telinga. Rambut Zulaikha terus berceracak, diransang caj-caj elektrik yang berkumpul di sekelilingnya.
      "We have to. Sebab dia seorang je faham apa yang sebenarnya berlaku. Tak ada siapa antara kita lagi yang faham," balas Prof Shankar kembali, sambil menggelengkan kepala, membuatkan Pak Latif terdiam.
      "Macam mana dengan Sangkala? Dia pun tahu kan, apa yang berlaku?" Madam Lisa bersuara kembali, cuba untuk menduga Shankar. Shankar kini menundukkan wajahnya, menarik nafas sedalam yang mungkin. Mujurlah ada Razif di situ untuk bersuara, di sebalik diamnya Prof Shankar.
      "Madam Lisa! Tak akanlah awak lupa yang Sangkala tu musuh kita?! Berapa ramai dah orang kita mati di tangan dia?"jerit Razif, tapi tak menerima jawapan dari Madam Lisa. Dia sekadar mendengus.
      "Sangkala gila Lisa! Kau lupa ke apa yang dia buat kat Taming?Kau ada kan kat situ?" tambah Shankar kembali. Kali ini giliran Madam Lisa pula untuk menundukkan wajah. Nada Shankar yang nyaring menandakan api kemarahan sudahpun membara di dalam hati professor itu. Jika dicucuk lagi, takut yang membara marak menyala.
      Ketika itu Zulaikha hanya memerhatikan adengan di depannya dengan penuh minat. Selama ini apa yang didengarinya sekadar khabar angin, mendayu-dayu sahaja datangnya dari berbagai mulut. Tentang konflik dalaman yang melanda majlis tertinggi Camar. Kini dia sendiri menjadi saksi. Melihat konflik itu itu depannya. Bagaikan penonton di dalam teater.
      Ternyata Pak Latif dan Madam Lisa tak boleh menerima cara Shankar mengendalikan Camar. Lebih-lebih lagi bila professor itu lebih banyak menumpukan usahanya pada teramung masa, dan bukannya pada kebajikan manusia di Camar.
      "Kalau aku boleh mencelah?" Tan yang sedari tadi hanya duduk diam mula bersuara.
      "Ya Tan, teruskan," tutur Razif.
      "Kita kena tengok secara realistik Shankar. Dah banyak dah peninjau yang kita hantar mati. Sama ada di tangan Sangkala, ataupun korban Kerumunan Berdarah. Aku tak rasa kita boleh hantar lagi peninjau ke teramung. Kita kekurangan orang. Kalau kita hantar jugak, kita yang kena tanggung risiko."
      Shankar terdiam, begitu juga Razif. Masing-masing memikirkan dengan mendalam kata-kata Tan. Madam Lisa dan Pak Latif masing-masing tersenyum. Sudah ketemu hujah dalam mempertahankan pendirian mereka.
      "Shankar, kau kena tinggalkanlah semua pasal teramung masa ni. Kita fokus apa yang ada kat depan kita. Orang-orang kita sekarang ni yang banyak perlukan bantuan. Bukannya orang di zaman dulu," tutur Pak Latif lagi.
      Terhenti langkah Zulaikha bila kata-kata Pak Latif bermain di kotak memorinya. Kakinya kini bertul-betul terpacak di depan tembok batu. Dengan lubang yang tersedia di depan. Seperti menjemput Zulaikha untuk merentasnya.
	Dan entah kenapa Zulaikah merasakan lubang berbentuk bulat yang tidak sempurna di depannya itu, seperti relung yang boleh membawanya ke alam yang lain. Membawanya jauh dari dunia yang dia ada sekarang. Memastikan dia tak akan boleh kembali ke Camar. Ketika itulah, jawapan balas Prof Shankar bergema di kotak memorinya.
	"Apa yang ktia buat ni untuk masa depan kita Pak Latif. Untuk pastikan yang seluruh umat manusia ni masih ada masa depan!"
	"Tu kata kau. Kata orang lain?" soal Pak Latif kembali, membuatkan Shankar terkedu. Dia tak mampu mencari kata-kata yang boleh membalas hujah Pak Latif. Shankar kembali menundukkan wahah.
	Zulaikha yang dari tadi hanya memerhati mula mengangkat tangan. 
	"Kau nak pergi dari sini ke?Boleh, silakan," tutur Razif, pantas. 
	Ketika itu Zulaikha di dalam dilema. Ya, dia memang ada keinginan untuk beredar dari situ. Tidak mahu lagi menyeksa matanya melihat drama politik yang sedang berlaku di depan. Tapi pada masa yang sama, dia berang dengan kata-kata Razif, yang seperti menghalau sahaja lagaknya.
	"Eh bukan, saya ada cadangan lain," tutur Zulaikha kembali.
	Semua ahli mahlis tertinggi kini menumpukan mata kepadanya. Begitu juga Prof Shankar, terus mendongak menatap mata pada Zulaikha. Zulaikha yang terkejut melihat reaksi majlis tertinggi terdiam, tersekat kembali kata-kata di kerongkongnya.
	"Teruskan, Zulaikha," tutur Prof Shankar, memberikan kata semangat kembali buat Zulaikha.
	"Kalau kita kekurangan orang, saya boleh sukarela pergi sendiri," tutur Zulaikha, senafas.
	Terbeliak mata semua ahli majlis tertinggi. Hanya Prof Shankar sahaja yang tersenyum. Pun begitu, Zulaikha dapat mengesan bibit-bigit kegusaran di wajah prof.
	"Kau gila ke?! Ni kerja satu skuad kau tahu tak?"bentak Razif.
	Tan pula mengangkat tangan, meminta laluan untuk bercakap. "Cik Zulaikha, awak patut faham apa yang awak cadangkan ni seolah-olah seperti membunuh diri. Teramung masa dipenuhi dengan sarang kerumunan berdarah, dan ada kemungkinan juga Sangkala akan ada di situ."
	Zulaikha mengangguk, tanda faham. "Sebab itulah, saya cadangkan saya pergi seorang, saya boleh menyusup masuk tanpa dikesan."
	Tan menoleh pada Pak Latif dan Madam Lisa, tapi mereka berdua sekadar berpeluk tubuh. Tak menawarkan sebarang reaksi. Dia menoleh pula pada Razif yang menggelengkan kepala, mengisyaratkan pendiriannya. Bila Tan menoleh pada Shankar,senyuman di bibir prof itu mengundang pula gelengan kepala dari Tan.
	"Siapa yang setuju Zulaikha pergi sendiri?"Prof Shankar bersuara, sambil mengangkat tangan.
	"Shankar!" jerit Tan.
	"Kenapa? Kita dah ada solusi kan? Kau yang tadi cakap kita tak cukup orang. Sekarang, ada seorang je yang nak pergi. Selesailah masalah kau kan?" balas Shankar kembali, membuatkan Tan mengeluh.
	Setelah beberapa ketika Lisa dan Latif mengangkat tangan, kerana tidak punya hujah yang kukuh untuk menentang. Hanya Tan dan Razif sahaja yang memilih untuk tidak bersetuju.
	Sekali lagi pancaran kilat yang kuat terlintas di depan Zulaikha. Ia menyambar bumbung bangunan di depannya, disertai pancaran cahaya yang begitu kuat sekali. Zulaikha dapat merasakan rambutnya kini berdiri tegak, berceracak. Kemudian, guruh yang begitu kuat berdengung di telinga Zulaikha, membuatkan dia menunduk, sambil menutup telinga. Soalan Prof Shankar menerpa sekali lagi dalam ruang fikirannya.
	"Zulaikha, kamu pernah tengok ke dengan mata kepala kamu sendiri teramung masa tu?"
	"Saya pernah dengar, cerita dari orang," balas Zulaikha kembali.
	Prof Shankar tersenyum. "Kalau setakat dengar cerita dari orang tu, tak  adalah boleh percaya sangat. Kalau 10 orang cerita, satu pun belum tentu betul. Tapi, kita memang ada hantar peninjau ke sana. Jadi, kau boleh tanya sendiri pada Razif, untuk dapatkan maklumat pasal teramung masa."
	"Encik Razif macam tak suka saya," balas Zulaikha kembali, pantas.
	Tersenyum lagi Prof Shankar. "Dan kau pun tak suka dia kan? Jangan salah anggap Zulaikha. Dia tak suka kau bukan atas sebab peribadi. Tapi sebab sikap kau sebagai peninjau. Kau suka buat misi-misi merbahaya. Jarang nak bekerja berkumpulan. Dan kau lebih suka bergerak sendiri. Dia panggil kau destructive. Tapi aku tak setuju dengan dia."
	"Kenapa?" soal Zulaikha lagi.
	"Sebab aku rasa kau cuma orang yang terluka. Yang pada masa yang sama cuba untuk menyelamatkan dunia. It's a bit complicated, tapi itu yang aku rasa."
	Bunyi guruh yang bergema di telinga Zulaikha tadi kini sudahpun surut. Jalan yang luas kini terbentang di depannya. Dengan nekad, Zulaikha merangkak melepasi lubang di tembok batu itu, merentas masuk ke dalam. Dia kini sudahpun tiba di teras teramung masa.




6
	Ia memang terasa seperti merentas ke alam yang lain. Dengan awan yang tebal melindungi atas Zulaikha, pancaran cahaya matahari lansung tak dapat menembusi. Mewujudkan suasana yang separa gelap, seperti senja di pintu malam.
	Dari kejauhan lagi Zulaikha dapat mendengar bunyi desiran kepak, menghasilkan getaran yang turut terasa sehingga ke tulang. Langkah Zulaikha serta merta terhenti. Tangannya mula meraba-raba di belakang beg sandang yang dibawa, mengeluarkan api suar ultralembayung sebagai persediaan.
	Sambil membongkok, bola mata Zulaikha bergerak ke kiri dan kanan, mencari dari mana bunyi itu datang. Zulaikha meneruskan langkah, mendekati bangunan yang besar di depannya. Bila semakin hampir barulah matanya perasan yang separuh dari bangunan berbentuk kotak itu terdiri daripada banglo berwarna putih yang usang pada permukaannya. Banglo itu kelihatan seperti sesuatu yang dimuntahkan. Mencambah keluar dari bangunan yang dijangkiti sarang kerumunan berdarah.
	Sambil menelan air liur, Zulaikha melangkah lagi penuh berhati-hati. Setiap geraknya diiringi oleh degupan jantung yang cukup kencang. Hampir nak tercabut jantung dibuatnya. Matanya kini tertancap pada lubang besar yang terbentuk di dinding bangunan itu. Tak silap lagi, dari sinilah bunyi itu datang. 
	Walaupun mata Zulaikha hanya dapat melihat kegelapan, tapi dia yakin ada beribu kepak kerumunan berdarah sedang menunggu di dalam bangunan. Dan itulah halatujunya ketika ini. 
	"Tak ada jalan masuk lain ke?" soal Zulaikha, sendirian. Dengan perlahan dia meneruskan langkah ke depan, mengelilingi bangunan berjangkit yang dahulunya sebuah fasiliti makmal. Pun begitu, setelah satu pusingan lengkap, satu jalan masuk pun tak dijumpainya. Yang ada hanyalah lubang bahaya yang sedang terbentang di depannya.
	Tak punya pilihan lain, Zulaikha menghidupkan lampu suar yang sejak tadi dipegangnya. Sambil menghampiri lubang itu, Zulaikha mencampakkan suar itu jauh ke dalam. Sekejap sahaja. Cahaya yang dibawa suar itu hanya menyinar ruang dalam bangunan itu dalam hanya beberapa saat sahaja. Tapi cukup untuk membuahkan gerun yang membuatkan Zulaikha hampir melutut ketakutan.
	Ngauman dan erangan dari beribu-ribu kerumunan berdarah yang sedang berkumpul di dalam menaikkan bulu roma Zulaikha, membuatkan dia kaku, tak mampu bergerak. Ketakutan kini telah merenjat pergerakan Zulaikha, menjadikan dia seperti patung, yang tak mampu berbuat apa-apa. Mujurlah, satu lagi pancaran kilat menyambar di depannya. Menyedarkannya. Takut menguasai diri, tapi kini sekurang-kurangnya dia tahu apa yang perlu dilakukan.
	Zulaikha menurunkan beg sandangnya ke bawah, mengeluarkan beberapa kelengkapan yang diperlukan. Beretta-911 yang pagi tadi digunakan diisi semula peluru, sambil disambungkan dengan lampu suluh ultralembayung. Beberapa biji bom suar juga dikeluarkan, bagi 'membersihkan' isi dalam bangunan dari jangkitan. Dengan kelengkapan yang sudah tersedia, Zulaikha nekad mara ke hadapan.
	Sambil menarik nafas yang panjang, dia melangkah ke depan, melemparkan sebiji bom suar ke dalam. Cahaya kebiruan yang kuat menyinari isi dalam bangunan, menyilaukan sekali matanya. Bunyi teriakan yang seriau menjengah telinga, menambahkan debar di dada Zulaikha. Pun begitu, kakinya tetap melangkah ke depan, dengan lampu suluh ultralembayung dihidupkan.
	Bermacam bau menerpa hidung Zulaikha, dari bau asap sehinggalah bau bangkai. Berkerut dahi Zulaikha menahan bau-bau itu yang boleh mengeluarkan segala yang tersimpan di dalam perutnya. Teralih sebentar lampu suluh itu, mengundang ngauman dari kerumunan yang sudah pun menunggu. Sebahagian darinya menerpa ke arah Zulaikha, bersedia untuk memerangkap gadis itu, dan menghisap darahnya. Meninggalkan rangka yang bila-bila masa boleh bertukar menjadi keraksa.
	Mujurlah Zulaikha masih bersedia. Cepat-cepat dia menyuluh kembali lampu yang kebiruan itu ke depan, membakar berpuluh-puluh kepak yang sedang pantas terbang ke arahnya. Bunyi jeritan yang kuat keluar dari puluhan kepak-kepak, menandakan keperitan yang amat sangat.
	Bagus! Fikir Zulaikha. Biar kau alami kesakitan yang sangat kuat. Biar kau tahu apa yang kami manusia rasa. Dia melepaskan beberapa das tembakan rambang ke depan, membuatkan kepak-kepak itu kini berserakan, membuka jalan buatnya. 
	Sambil berlari-lari anak, Zulaikha mara ke depan. Dia tak boleh membuang masa terlalu lama di sini. Kerana setiap inci bangunan berjangkit ini menyimpan seribu macam bahaya buatnya. Dindingnya yang separuh dipenuhi dengan isi-isi daging yang berdenyut seakan hidup. Bangunan ini seolah tahu yang ada seorang gadis sedang merentas isi perutnya. Dia perlu pantas selesaikan misi, dan keluar secepat yang mungkin.
	Koridor yang dilalui Zulaikha kini berpecah menjadi dua arah. Ke kiri dan kanan. "Ah sudah," fikirnya. Dengan lampu suluh yang tegap ke depan, Zulaikha cepat-cepat mengeluarkan tablet dari beg sandang, memeriksa jalan yang sepatutnya diambil.
	Peta menunjukkan yang dia perlu ke kiri, lalu ke kanan semula, membawanya ke bahagian paling dalam. Zulaikha meletakkan kembali tablet, dan mengeluarkan suar ultralembayung. Sambil melepaskan beberapa das tembakan, Zulaikha mara ke kiri, sambil melepaskan suar ke arah kanan. Kejap, kejap dia menoleh ke belakang, memastikan tiada kepak yang berjaya melepasi benteng ultralembayung yang dibuatnya.
	Jalan yang sedang dilaluinya kini selamat. Zulaikha pantas mengambil arah ke kanan, sambil melepaskan satu lagi suar, menutup jalan di belakangnya. Bilik yang sedang dituju kini terletak tak jauh darinya. Matanya kini sudahpun dapat menangkap pintu kaca yang masih lagi berdiri utuh di depan. Tapi beratus kepak kini sedang berkumpul di depan pintu itu, seperti penjaga yang tak diingini. Zulaikha terus membaling satu lagi bom suar ke depan. Cahaya yang berkilau menghentikan sebentar langkahnya.
	Setelah cahaya biru yang berkilau terang itu surut, kepak-kepak yang tadi berkumpul kini hilang. Terbakar sekali bersama dengan cahaya ultralembayung yang boleh membunuhnya. Jalan yang terbentang kini selamat buat Zulaikha. Dengan sekuat hati dia berlari ke depan, menuju ke arah pintu kaca. Bunyi dengung yang kuat datang dari arah belakang, namun tertahan dek suar yang masih lagi menyala. Zulaikha meraba pula kad yang disimpan dalam poketnya. Kad elektronik yang diberikan Prof Shankar, dan melakukan imbasan pada pintu kaca itu. 
	Serta merta ia terbuka. Zulaikha pantas menarik pintu kaca itu, dan terus masuk ke dalam. 
***
	Sebaik sahaja masuk, Zulaikha seperti kebingungan. Cahaya biru yang kuat menyinari seluruh tubuhnya, membuatkan dia terpaku. Setelah beberapa ketika barulah dia sedar yang lampu itu barangkali dipasang bagi menghalang kemasukan kerumunan berdarah.
	Sedar yang laluan di depan selamat, Zulaikha mula memadam lampu suluh. Dia menyimpan kembali Beretta-911, dan mara ke depan perlahan. Merentasi koridor yang setiap sisinya diterangi lampu ultralembayung. 
	Pintu besi yang besar sedang menunggu di penghujung koridor. Bunyi dengung bergema di balik pintu itu, seperti ada sesuatu yang sedang menunggu di belakangnya. Tangan Zulaikha menyentuh pintu itu, dan rasa sejuk yang kuat merayap di tangan. Cepat-cepat dia menarik kembali tangannya, dan matanya pula kini terpaku pada paparan LED yang ada di sisi pintu.
"22 Julai 1994"
      Tarikh itu terpapar dengan warna hijau, menandakan yang relungnya sudahpun terbuka. Zulaikha mengimbas kad yang diberikan Prof Shankar dan sekuat hati membuka pintu besi itu. Membawa dirinya merentas ke tahun 1994. 
      
      
      
      
      
      
      
      
      
      
      
Bab 4: Eksperimen Entropi
1
      Matahari bersinar terang di pagi hari. Terpancar melepasi tingkap hitam yang melindungi ruang pejabat yang moden. Cahayanya yang tak terlalu terik mewujudkan suasana yang indah buat Mahirah. Yang sedang duduk tersandar di kerusi pejabatnya, sambil menghirup kopi panas yang menyegarkan.
      Rasa tenang sahaja hati, bila melihat pemandangan luar makmal yang menenangkan. Dengan dedaunan dan pokok menghijau meliuk-liuk di tiup angin. Berbumbungkan awan membiru yang mendamaikan jiwa. Mahirah meletakkan kopinya kembali di atas meja, sambil mengalihkan mata pada beberapa bingkai yang terletak di belah kirinya.
      Yang paling hujung sekali merupakan sebuah sijil. Yang diterimanya dari universiti terulung negara. Mengatakan yang dia sudahpun melengkapkan pengajiannya sebagai doktor falsafah, dalam bidang fizik kuantum. Kajiannya tentang entropi, dan kesannya terhadap pelebaran masa (time dilation) mendapat pujian dari pensyarahnya sendiri. Dan ia membawa mata Mahirah ke bingkai yang seterusnya.
      Ia merupakan sijil yang diterimanya dari Kesatuan Max Planck, yang memberi pengiktirafan terbesar terhadap kajiannya. Di sebelah sijil itu terletak pula keratan akhbar yang dibingkaikan kemas. Salah satu daripada hadiah Hanis buatnya. Keratan akhbar itu merupakan dari New York Times, yang memanggilnya sebagai prodigi. Kata mereka jika eksperimen memilin masanya berjaya, dia bakal menjadi penerima anugerah Nobel yang termuda dalam sejarah.
      Mahirah hanya menggelengkan kepala. Jujur cakap, walaupun dia sayangkan Hanis, dia tak berapa suka dengan hadiah yang diberikannya itu. Kerana pada Mahirah, dia bukanlah melakukan semua eksperimen ini untuk mengejar pujian mahupun anugerah. Apa yang dikejar kini hanya tinggal sekeping gambar di atas meja. Gambar ibunya sendiri.
      Mahirah merenung wajah ibunya. Yang manis tersenyum, bertudung litup. Gambar yang diambil 2 tahun sebelum dia pergi. Dan Mahirah sedar di waktu itu lagi, mama sudah pun menanggung derita kanser.
      Dada Mahirah tiba-tiba terasa berat. Walaupun dah lebih dari 10 tahun, tapi dia masih lagi terasa sedih bila melihat gambar mama. Sebak mula memenuhi diri, memaksa air mata untuk turun membasahi pipi.
      "Mama, sekejap je lagi. Mahirah akan pastikan yang kita boleh berjumpa lagi," tutur Mahirah sendirian.
      "TUK-TUK-TUK"
      Bunyi ketukan di pintu membuatkan Mahirah kaget. Pantas dia mengesat air mata sebelum bersuara. "Siapa tu?"
      "Saya." Lembut sahaja suara di balik pintu walaupun pemilik suara itu lelaki. Sambil tersenyum Mahirah membalas, "Masuklah."
      Hanis yang lengkap berbaju kemeja berserta kot melangkah masuk sambil tersenyum lebar. Tangannya diletakkan di belakang, sambil dia menghampiri Mahirah dan membisikkan sesuatu di telinganya.
      "Happy Birthday sayang," tutur Hanis, sambil tangannya yang tadi tersembunyi didepangkan, mempersembahkan sejambang bunga buat Mahirah. Terukir senyuman di bibir gadis itu, yang terus mencapai jambangan bunga ros yang dihadiahkan buatnya. Mahirah menutup mata, sambil menghidu wanginya bunga itu. Tapi sebaik sahaja matanya dibuka, sebingkai gambar sudahpun diletakkan di atas meja.
      "Apa ni Hanis?" soal Mahirah, dengan dahi yang berkerut. Hanis yang tak menyedari yang nada suara Mahirah itu berubah menoleh memandang isterinya sambil tersenyum.
      "Sedikit memorabilia. Kita semakin hampir dengan harinya," balas Hanis kembali.
      Mahirah mengeluh panjang. Matanya membaca sekali imbas keratan akhbar yang dibingkaikan Hanis. 
      "ALL EYES ON DR MAHIRAH'S EXPERIMENT. TIME WIL TELL"
      Tersenyum sinis Mahirah membaca tajuk itu. Pandai benar wartawan bermain kata. Pun begitu, seperti mana banyak lagi bingkai yang dihadiahkan Hanis, ia bukanlah sesuatu yang dikejarnya.
      "Meja saya dah penuhlah awak," balas Mahirah, sambil membuka laci. Hasratnya ingin menyimpan sahaja bingkai itu di dalam. Tapi Hanis lebih pantas mengambil bingkai gambar itu dari tangannya.
      "Oops. Dinding kan ada kosong lagi. Saya boleh gantungkan," balas Hanis kembali. 
      "Awak gantunglah sendiri," balas Mahirah, sambil berpeluk tubuh. Tapi Hanis seperti tak mengambil peduli dengan bahasa badan Mahirah. Dia memegang bingkai itu sambil melabuhkan punggungnya di sofa Mahirah.
      Menggeleng kepala Mahirah melihatkan gelagat Hanis. Hanyut dibuai kejayaan yang barangkali hanya sementara. Tapi itulah suaminya.
      "Owh, research associate awak dah sampai," tutur Hanis, yang kini meletakkan bingkai gambar di atas meja kopi. 
      "Kat mana dia?" soal Mahirah kembali. 
      "Ada kat lobi tetamu. Izwan tengah layan dia sekejap," balas Hanis, sambil menundukkan wajah. Dari nada suaranya, Mahirah dapat mengesan sesuatu yang tak kena.
      "Kenapa ni?" soal Mahirah kembali.
      "Hm, entahlah," balas Hanis, yang kembali mendongak, menampakkan bibit keresahan pada matanya memandang kosong ke depan. Mahirah yang sudah hampir 10 tahun mengenali Hanis tahu yang lelaki itu ada sesuatu yang ingin disampaikan, tapi tersekat separuh jalan.
      "Cakaplah. Ada yang tak kena ke dengan Prof Shankar?" soal Mahirah kembali.
      Hanis mengeluh. "Dia tu macam...konservatif sikit," balas Hanis.
      "Maksud awak?" soal Mahirah kembali dengan dahi yang berkerut.
      "Yelah, sejam dia bersyarah kat saya. Katanya kita tak sepatutnya bermain dengan masa. Dia kata masa tu kuasa alam. Kita jangan mencabar kuasa alam," tutur Hanis.
      "Tapi dia tetap datang," balas Manhirah.
      "Yelah, sebab awak yang mintak dia datang," balas Hanis.
      Mahirah tersenyum, sambil mengangkat jari telunjuknya. "Salah tu. Yang panggil dia ke sini MYSA. Dia cuma ikut arahan je. Lagipun saya faham dia kenapa cakap macam tu."
      "Kenapa?"
      "Prof Shankar tu bukan orang sebarangan. Dia merupakan penyelia projek di CERN Large Hadron Collider. Dia jugak merupakan antara orang yang bertanggungjawab mereka eksperimen yang membolehkan saintis menemui Einstein-Bose Condensate. Jadi Prof Shankar tu bukan calang-calang orang. Kita perlukan kepakaran dia," jelas Mahirah.
      Hanis mengangguk. Pun begitu mendung di wajahnya masih lagi jelas kelihatan. "Saya faham. Kita perlukan kepakaran dia. Tapi, saya cuma perlu ingatkan, yang saya masih ada kat sini. Walaupun saya cuma ada takat master je," tuturnya, sambil menundukkan wajah.
      Pantas Mahirah bangun dari kerusinya, lalu mengambil tempat duduknya di sofa berhampiran Hanis. Sambil mengambil tangan Hanis, Mahirah menawarkan kata pujukan.
      "Janganlah cakap macam tu. Awak masih lagi orang yang paling penting dalam hidup saya. But I need to do these things right. Untuk itu, saya perlukan segala kepakaran yang ada. Tapi awak jangan lupa, awak masih lagi orang kanan saya," balas Mahirah kembali.
      Hanis mengeluh, dan cuba untuk membalas dengan senyuman. Walaupun ia sekadar senyuman yang separuh masak. Pun begitu, dia membalas kata-kata Mahirah dengan lembut.
      "Nak pergi jumpa tak dengan professor tu?" 
      "Nak. Awak bawaklah saya," balas Mahirah kembali.
      Hanis mengeluh. Namun begitu, dia tetap bangun, dan membawa Mahirah keluar dari penjabatnya. Membawa isterinya berjumpa dengan Professor Shankar.
***
	Mahirah dan Hanis kini sedang berjalan melepasi koridor yang diapit oleh tingkap kaca di kiri dan kanan. Mewujudkan laluan yang sentiasa diterangi cahaya matahari. Menawarkan sesiapa yang melalui koridor itu pemandangan yang indah di kiri dan kanan mereka.
	Hanis yang sudah biasa melihat sendiri pemandangan kampungnya hanya memandang ke depan. Berbeza dengan Mahirah yang tersenyum melihat keindahan Kampung Tanjung Kling yang baru 10 tahun menjadi tempat tinggalnya.
	"Awak, awak nak beritahu kat prof tu ke pasal rumah ni?" soal Hanis.
	Mahirah tersentak. Langkahnya terhenti, sambil menoleh memandang Hanis di sebelah. Soalan itu bak lori yang laju menerpa di depannya. Membuatkan otaknya terus ligat berfikir. Sejujurnya, perihal tentang rumah lama ini dah tak terlintas lansung di fikiran ketika membayangkan pertemuannya dengan Prof Shankar.
	"Entahlah. Saya rasa saya nak tengok dia dulu. Nak tahu orangnya macam mana," balas Mahirah.
	"Tapi lambat laun dia akan tahu jugak," tutur Hanis.
	"Tak semestinya. Tengok jelah semua staf-staf kita. Tak ada siapa pun tahu tentang rahsia-rahsia yang ada di dalam rumah ni. Lagipun kawasan-kawasan yang ada di rumah lama tu kan kawasan larangan," balas Mahirah.
	"Ya, memang. Tapi masih ada yang bertanya," tutur Hanis, dengan wajah yang resah.
	Mahirah tersenyum. "Mereka sekadar bertanya. Tapi masih lagi belum mendapat jawapan. Sebab awak menjalankan tugas dengan baik. Menyimpan rahsia yang ada pasal rumah ni sebaik yang mungkin."
	"Bukan saya seorang je. Izwan sekali. Tu sebab saya risau pasal Prof Shankar ni. Takut apa reaksi dia nanti bila tahu pasal rumah ni," jelas Hanis lagi.
	Mahirah mengangguk, tanda faham. "Bila dah tiba masanya nanti, saya sendiri akan beritahu prof tu pasal rumah ni. Tapi buat masa ni lebih elok kita fokus pada eksperimen kita," tutur Mahirah yang meneruskan kembali langkahnya ke depan.
	Hanis mengangguk, faham dengan permintaan Mahirah. Pun begitu, di hatinya masih lagi menyimpan sedikit kegusaran. Mereka terus melangkah, melewati koridor bertingkap menuju ke lobi pelawat yang terletak di hujung koridor. Pintu kaca yang menjadi sempadan koridor terbuka sendiri, dan Mahirah melangkah ke lobi pelawat, ruang berlantaikan marmar yang menjadi salah satu tempat kegemarannya.
	Reka bentuknya yang terbuka merupakan inspirasi Mahirah sendiri. Ia hanya dilengkapi dengan beberapa kerusi sofa dan meja yang moden, berbentuk L dan berwarna kelabu. Di dinding diletakkan satu skrin yang besar yang memaparkan informasi tentang Makmal Entropi Tanjung Kling. Itupun jika skrin itu tak digunakan setiausahanya untuk menonton drama kegemaran,
      Sebaik sahaja Mahirah melangkah masuk dia tersenyum melihat kelibat Izwan yang sedang kemas memakai kot, tapi tetap bersongkok di kepala. Izwan kelihatan sedang sibuk melayan seorang lelaki berkulit coklat dengan misai dan jambang yang kemas. Rambutnya yang kerinting itu kelihatan sesuai dengan gelaran professor yang dipakai Shankar. Kot putih je yang tak ada membalut tubuh lelaki itu.
      "Prof Shankar!" panggil Mahirah dari jauh. Prof Shankar menoleh, sambil tersenyum memandang Mahirah. Hanis yang mengiringi dari belakang memerhatikan dengan mata yang tajam.
      "Welcome to our Entropy Lab," tutur Mahirah sambil menghulurkan tangannya.
      "Terima kasih sebab jemput saya," balas Shankar, sambil menyambut tangan Mahirah.
      "Owh, prof fasih."
      Shankar tersenyum. "Saya cuba. Walaupun dah lebih dari 5 tahun saya tak balik Malaysia, saya masih suka nak berbahasa. Sebab itu bahasa kebangsaan kan."
      "Ta?ka? purvikattai ma?akkata naparka?ai a?intu ko?vatu ve?ikkaiyaka u??atu," balas Mahirah.
      Lebar senyuman Shankar, "E? irattam cintiya pumi," balas Shankar kembali, disambut ketawa manis dari Mahirah.
      Izwan dan Hanis saling berpandangan. Masing-masing tak faham dengna apa yang dibualkan.
      "Saya ada belajar sikit-sikit dulu. Masa kat U. Sekarang dah lupa sikit. Tu yang macam kurang fasih," jelas Mahirah.
      "Asalkan saya faham cukuplah," balas Shankar kembali. Mahirah tersenyum, lalu duduk di sofa, mengisyaratkan agar Shankar mengambil tempat duduk di depannya. Hanis dan Izwan turut sama duduk.
      "Pertama sekali, saya nak ucap terima kasih pada doktor Mahirah, sebab bagi saya peluang untuk sertai pasukan ni. Awak ada reputasi yang tinggi dalam kalangan masyarakat saintifik," tutur Shankar.
      "Dan prof juga bukan calang-calang orang. Semua orang dalam kesatuan Max Planck hormat dan kenal dengan Prof Shankar. Sebab tu saya berbesar hati bila prof sanggup nak sertai pasukan saya," balas Mahirah kembali.
      Shankar mengangkat telapak tangannya, meminta untuk memperbetulkan kata Mahirah. "Jujurnya doktor Mahirah. Kalau doktor tak paggil pun saya sendiri yang akan datang ke sini. Saya nak tengok dengan mata saya sendiri eksperimen doktor."
      "Ah, ye. Hanis baru beritahu saya tadi tentang peringatan dari prof," balas Mahirah, sambil tersenyum memandang Hanis. Lelaki itu sekadar berpeluk tubuh, memerhatikan gelagat Prof Shankar.
      "Maaflah kalau saya berbunyi macam orang yang paranoid. Tapi apa yang saya sampaikan tu penting untuk kita tengok. Kita tengah bermain dengan hukum alam," jelas Prof Shankar lagi.
      Mahirah tak menjawab. Sekadar mengangguk, tanda faham dengan apa yang disampaikan Shankar. Bila tidak menerima jawapan dari Mahirah, Shankar menyambung bicaranya.
      "So, bila kita boleh mula?"






2
	Memandangkan Izwan yang memandu kereta, membawa mereka berdua turun ke bawah, Hanis hanya diam sahaja sepanjang perjalanan. Matanya memandang kosong pemandangan sekitar kampung Tanjung Kling yang sudahpun membangun pesat. Tiada lagi jalan-jalan satu lorong yang tak dilengkapi dengan lampu malam.
	Setiap jalan yang ada di sini bukan sahaja dilengkapi dengan tiang lampu, malah disertakan sekali dengan penghadang. Kebanyakan lorong-lorong kecil yang dulunya berpasir kini sudahpun ditar. Dan rumah-rumah kayu yang dulunya mendominasi kampung ini sudahpun berganti dengan rumah batu. 
	Hanis hanya memandang semua ini kosong, tanpa apa-apa perasaan. Kerana ia adengan yang sudah biasa dilihatnya setiap pagi. Dia dan Mahirah sudahpun bersama, mendirikan rumah tangga, dan menjadikan kampung ini sebagai tempat tinggal mereka. Dan sejak makmal itu didirikan di atas bukit, kampung ini berubah serta merta. Dia dan Mahirah membawa kemajuan ke kampung ini.
	"Hanis!"
	"Ha?" Hanis menoleh, memandang Izwan yang beru sahaja menarik brek tangan. Lansung Hanis tak perasan yang dia sudahpun sampai ke rumahnya. Kereta Tesla Izwan sedang berhenti di depan pagar rumah.
	"Kau tak dengar ke aku panggil tadi?" soal Izwan kembali. Melihat kawannya itu yang masih setia dengan songkok di kepala kadang-kadang boleh mengundang ketawa. 
	"Sorry bro. Aku pun tak perasan," balas Hanis yang sudahpun mengambil begnya di kerusi belakang.
	"Kau jangan risau bro. Aku tak rasa Mahirah suka lelaki tua," tutur Izwn tiba-tiba.
	"Hah? Kau cakap apa ni?" 
	"Yelah, kau ni setiap kali termenung mesti sebab kau risaukan Mahirah. Tu sebab aku assume kau risaukan dia dengan prof Shankar tu," balas Izwan kembali.
	"Eh, jap. Prof Shankar mana ada tua. Dia baru 40-an lah," balas Hanis kembali.
	"Tua lah tu. Lagi tua dari Mahirah dengan kau," tutur Izwan.
	Hanis menggelengkan kepala. "Aku memang termenung tadi sebab prof Shankar. Tapi bukan sebab aku risaukan dia dengan Mahirah."
	"Habis tu?" soal Izwan kembali.
	"Aku teringat je apa yang dia cakap. Pasal bermain dengan kuasa alam," tutur Hanis, perlahan. Mendung yang jelas di wajah Hanis membuatkan Izwan bertanyakan soalan seterusnya.
	"Betul ke Mahirah nak hidupkan mesin masa?" 
	Hanis menggelengkan kepala lagi, sambil tersenyum memandang Izwan. "Kalau Mahirah tahu kau cakap mesin masa mesti dia marah kau. Dia tak anggap apa yang dia buat bermain dengan masa. Dia cuma cakap, dia jumpa perkaitan antara entropi dan masa," jelas Hanis.
	"Dia cakaplah apa pun. Tapi pada aku, secara asasnya, dia jumpa cara macam mana nak kawal masa, seperti mana yang berlaku kat rumah lama atas tu," balas Izwan.
	"Yep, secara asasnya macam tu."
	"Jadi mesin masalah tu," balas Izwan lagi, memperkuatkan hujahnya.
	Hanis tak menjawab, sebaliknya masih lagi menggelengkan kepala.
	"Kau rasa kenapa ya, dia buat benda ni?" soal Izwan kembali.
	Hanis mengeluh, "Sebab mak dia lah, apa lagi."
	"Kalau eksperimen Mahirah berjaya, kau tak nak ke cari Jas balik?" soal Izwan lagi. Terus berubah wajah Hanis. Pantas dia menyandang beg di bahu, lalu mula mencapai pintu kereta.
	"Oklah Izwan, jumpa kau esok," tutur Hanis, tanpa menoleh. Dia terus membuka pintu dan turun dari kereta Izwan. Izwan menggelengkan kepala, tapi sempat menuturkan kata balas.
	"Bro, benda dah lama lah. Dah lepas dah pun. Tak akanlah kau marah dia lagi?"
	"Betul cakap kau,  benda dah lama," balas Hanis lalu terus menutup pintu.

***
	Izwan meletakkan kenderaannya di depan rumah. Rumah yang dulunya setingkat kini sudahpun berubah menjadi dua tingkat. Pun begitu ia masih lagi milik ayahnya. Sambil melepaskan keluhan berat, Izwan mematikan enjin Tesla sambil matanya memandang ke arah rumah.
	Jam di papan pemuka menunjukkan pukul 5.30 petang. Pada waktu begini ayahnya pasti sedang duduk bersantai di sofa, menonton rancangan kegemarannya. Kalau tak pun dia pasti sedang bersandar sambil menikmati kopi, berbual dengan mak tentang apa sahaja yang biasa dibualkan orang tua.
	Kerana itulah Izwan terasa berat untuk keluar dari kereta. Kenapa? Entahlah, susah dia nak menjelaskan. Walaupun dah berulang kali soalan itu ditanya Hanis dan Mahirah kepadanya. Ya, memang pandangan mata ayahnya sudahpun berubah. Pak Karim tak lagi memandangnya sebagai anak yang menghampakannya. 
	Kejayaan dia, Hanis dan Mahirah membawa nama kampung ini ke pentas antarabangsa membuatkan ayahnya merasa bangga. Pada seluruh kampung ayahnya menjaja nama Izwan. "Anak aku kerja dengan saintis terkemuka!!" 
	Izwan dah banyak kali cuba membetulkan ayah. Mengatakan yang dia hanyalah pembantu. Tapi Pak Karim masih tak ambil pedulu. Baginya pembantu ke, tukang cuci ke, tak kisahlah. Asalkan namanya pernah terpampang dalam surat khabar.
	"Tak apalah nak. Kau biarkan ajelah ayah kau tu. Jarang mak nampak dia macam ni," pesan mak. Izwan faham apa yang dimaksudkan mak. Faham apa yang dirasai ayahnya ketika ini. Kegembiraan seorang ayah melihat darah dagingnya sendiri berjaya.
      Tapi hatinya tetap merasa tak senang. Izwan tak suka bila namanya dijaja dan digembar-gembur seluruh kampung. Seolah-olah seluruh tubuhnya kini menanggung beban sebesar gunung. Dek kerana jangkaan yang tinggi dari ayahnya.
      Ya, mungkin kerana itulah dia tak mahu bertembung dengan ayah. Ataupun mungkin juga kerana soalan yang terpacul dari mulut ayah minggu lepas.
      "Bila kau nak ganti tempat ayah nak?" 
      Izwan terkejut. Soalan itu datang di waktu yang tak dijangka. Ketika ikan patin yang baru disuap dalam mulutnya sudahpun separuh hancur dikisar gigi. Soalan ayahnya yang terpacul tiba-tiba itu membuatkan hilang terus rasa manis yang biasanya ada dalam ikan pantin yang dijamahnya.
      "Ganti tempat ayah?Macam mana orang nak ganti tempat ayah. Pengerusi JKKK bukannya jawatan warisan. Orang undi kan?" soal Izwan kembali, cuba membentangkan hujah teknikaliti.
      Pak Karim mengeluh. "Ya, memang betul. Tapi kalau kau tak ambil tempat ayah nanti Faiz tu yang akan dipilih menjadi pengerusi. Kau nak ke Faiz tu yang ambil alih kampung ni? Tempat kamu dan kawan kamu punya institusi?"
      Nak sahaja Izwan membalas pada masa itu, yang dia tak ambil pusing pun siapa yang menjadi ketua kampung. Hatta kalau Nek Minah naik bertanding pun dia tak kisah. Tapi bila teringatkan kisah Faiz yang pernah memukul Hanis, Izwan terdiam, dan memilih kata yang ingin diungkapkan dengan berhati-hati.
      "Orang kalau boleh yah, orang nak keluar dari kampung ni," balas Izwan, perlahan. Akhirnya apa yang tersimpan lama dalam hatinya kini berjaya diluahkan. Tapi ia diluahkan pada waktu yang sangat tak sesuai.
      "Kau nak keluar dari kampung ni nak pergi nak? Kau bukan ada ijazah pun. Result SPM kau pun, bukannya seberapa," tutur Pak Karim kembali, tajam.
      Pantas mak menoleh memandang Izwan. Yang menunduk bila mendengar kata-kata tajam ayahnya. Hatinya sebagai ibu kalau boleh ingin menutup terus mulut si ayah. Tapi apakan daya, dia hanya seorang isteri. Yang sepatutnya taat pada suami.
      Kata-kta tajam Pak Karim itu menghiris terus ke hati Izwan . Pun begitu, Izwan pun tak tahu bagaimana dia boleh mendapat kekuatan untuk menyampaikan secara terus hasrat hatinya. 
      "Izwan nak cuba jadi pelukis yah,"tutur Izwan lembut. Pun begitu dia mendongak memandang ayahnya. Dengan wajah yang nekad. Seolah-olah hatinya ketika itu sedang berkata, "Apa nak jadi, jadilah. Yang penting aku dah cakap apa yang aku nak."
	"TUK-TUK-TUK"
	Bunyi ketukan di tingkap itu menyedarkan Izwan. Dia menoleh melihat mak yang tersenyum di luar kereta. Barangkali sudah lebih dari 5 mini memerhatikannya. Izwan pantas membuka pintu, lalu keluar. Dia berdiri tegak seperti budak yang baru sahaja ditangkap buat salah.
	"Buat apa kat dalam tu?" soal mak sambil tersenyum sinis.
	"Ah tak ada mak. Tak perasan tadi," balas Izwan kembali.
	"Ayah kau kat dapur dah. Tengah minum petang," balas mak, memahami. Izwan tersenyum. Nampaknya tak guna untuk bersembunyi di depan maknya. Mata mak seperti pengimbas yang boleh membaca isi hati.
	"Hm, tak apalah mak. Orang nak gi jalan kat pantai jap. Tenangkan hati. Nanti orang masuklah," balas Izwan kembali. Mak mengangguk, tanda faham.
	"Balik sebelum maghrib," pesan mak, sebelum dia melangkah kembali ke dalam rumah.
	Izwan memerhatikan sekejap pergerakan mak. Yang sudahpun perlahan dek kerana dijamah usia. Sampai bila dia boleh dinaungi kasih sayang mak? Dia sendiri pun tak tahu.
	Setelah mak masuk Izwan menoleh ke belakang. Berjalan perlahan-lahan menuju ke arah pantai yang terletak tak berapa jauh dari rumahnya sendiri. Izwan melepasi rumah sewa ayah, yang dulu pernah menempatkan Mahirah dan abangnya. Kini Cikgu Zahir tak lagi tinggal di sini. Dia sudahpun berpindah ke Kuala Lumpur, menjadi pengetua di sana.
	Mahirah pula masih tinggal di sini. Bersama suaminya, Hanis. Mereka ada sebuah rumah dekat dengan sekolah. Yang dibina dengan tanah yang diwariskan ayah Hanis. Kaki Izwan sudahpun tiba di belakang rumah sewa. Di kiri kanannya berdiri tinggi pokok ru, yang bagai mengiringi perjalanannya ke destinasi. Melihat bola matahari di celah-celah pokok ru mewujudkan perasaan melankoli buat Izwan. Menimbulkan sebak yang berkumpul sedikit demi sedikit. Jika dibiarkan pasti akan menghamburkan air mata.
	Oleh kerana itulah sebaik sahaja Izwan berhenti di pesisir pantai, dia menghirup sedalam-dalamnya udara segar yang ada di sekitar. Di depan, matahari yang semakin menghampiri ufuk, memancarkan cahaya keemasan pada sempadan antara langit dan bumi. Melihat keindahan ini meredakan sedikit sebak yang berkumpul.
	Setelah bersedia, Izwan kini menoleh ke kiri. Kelihatan sebuah rumah kayu yang dah terlalu usang, dengan separuh bumbungnya sudahpun mencecah tanah. Sudah banyak kali ayahnya memesan pada Izwan, agar dia melupuskan terus rumah Jas. Tapi Izwan tak termampu. Kerana itu sahajalah tanda yang masih ada di kampung ini, tentang kewujudan sahabatnya, Jas.
	10 tahun yang lalu Jas hilang. Ketika malam seluruh kampung diserang. Tiada siapa yang tahu apa yang sebenarnya berlaku. Ia menjadi misteri yang dipersoalkan oleh seluruh negara. Hanya Izwan, Hanis dan Mahirah sahaja yang tahu sedikit sebanyak apa yang berlaku. Barangkali juga Jas. Jika dia masih ada.
	Apa yang boleh disimpulkan mereka bertiga? Barangkali benda itu datang dari rumah lama itu. Barangkali ada pintu masanya yang terbuka secara tiba-tiba, merembeskan makhluk yang entah datang dari mana. Barangkali.
	Izwan menggelengkan kepala. Rasa sebak itu menggunung kembali. Dia memerhatikan langit yang sudahpun bertukar ungu, menandakan malam hampir tiba. Masa untuknya pulang kembali ke rumah.

3
	Bilik yang didudukinya cukup selesa. Perabot yang diletakkan juga moden. Dengan katil dan meja yang kemungkinan besar sekali datang dari Ikea. Katil dan meja kayu yang mewujudkan ruang yang luas dan tenang pada pandangan mata. 
	Sebaik sahaja meletakkan begnya di atas katil, Shankar melangkah ke hujung bilik. Menghampiri tingkap kaca yang dilindungi lansgsir. Dengan menekan satu butang sahaja di bingkai, langsir itu terbuka, menededahkan pemandangan menghijauh yang mengasyikkan. Lebih-lebih lagi bila sebahagian dari dedaunan seperti sudah bertukar keemasan. Diwarnakan cahaya senja.
	Walaupun dengan pemandangan yang indah di depan mata, kepala Shankar ligat berpusing memikirkan tentang keanehan makmal ini. Kata Mahirah mereka sedang mengkaji kesan entropi pada masa. Tapi bila melihat makmal yang seperti ini, Shankar mula ragu-ragu dengan apa yang dikatakan Mahirah.
	Entropi adalah suatu hukum alam. Ia tertakluk pada semua, manusia, binatang, objek. Apa sahaja yang wujud di alam semesta ini, tertakluk pada entropi. Dan hukumnya mudah difahami, semakin lama masa berlalu, semakin terurailah kita. Sebab itulah manusia dan binatang akan mati. Dan objek yang ada di sekitar kita akan mereput, dan akan terurai. Ia hukum alam. Setiap benda yang ada di dunia ini, ada permulaan dan pengakhirannya. Ianya sudah termaktub dan tak boleh diubah.
	Ya, memang kita boleh memperlahankan entropi. Dalam hukum termodinamik kita mampu memperlahankan ataupun terus menghilangkan entropi melalui alat yang kita ada. Dengan penghawa dingin ataupun pembeku kita boleh melambatkan mana-mana sel hidup dari terus mereput. Sesuatu yang kita panggil sebagai adiabatik.
	Entropi merupakan sesuatu yang diterima oleh semua saintis yang ada di muka bumi. Ia suatu hukum alam yang sukar untuk dipersoalkan. Sehinggalah Mahirah membawa sesuatu yang radikal 5 tahun lepas. 
	Shankar masih ingat lagi saat itu. Di ada di Dewan Kesatuan Max Planck, bersama ratusan lagi saintis yang lain. Kata Prof Olof, presiden mereka, ada seorang saintis dari Malaysia ingin mempersembahkan kajiannya kepada mereka.
	Nama 'Malaysia' menarik perhatian Shankar. Jarang sekali dia dapat melihat saintis dari negara tempat lahirnya. Lebih-lebih bila dia sudah bermastautin lebih dari 20 tahun di Jerman. Jadi bila seorang gadis yang sangat cantik, dengan kulit yang putih melepak berdiri di atas pentas, Shankar membulatkan matanya.
	"Is she really from Malaysia?" soal kawan Shankar. Shankar memuncungkan bibirnya sambil menggelengkan kepala.
	"Apparently she is," balas Shankar.
	"With that red hair?"
	Shankar tersenyum. "Maybe she has mixed heritage. But seeing her name I don't doubt it that she's Malaysian," balas Shankar kembali.
	"Mahirah binti Saadon. That's an arab name isn't it?" 
	Shankar mengangguk. "And Malays," tambah Shankar lagi.
	Kali pertama melihat Mahirah Shankar bagai terpana melihat kencantikan gadis di atas pentas itu. Walaupun dengan wajah seiras orang putih, tapi ciri-ciri kemelayuan masih nampak pada wajah Mahirah. Dan seboleh-bolehnya Shankar merasa bangga melihat teman senegaranya sedang berdiri di atas pentas. 
	Tapi, sebaik sahaja Mahirah menyampaikan kajiannya, rasa bangga itu terus hilang. Bila sahaja Mahirah mengatakan yang dia ingin menterbalikkan entropi, seluruh dewan bergema dengan ketawa. Ada yang menjerit kata "Propesterous!" "Imbecile" dan banyak lagi kata-kata yang tak enak didengar. Ya, kami ni saintis. Kami masih lagi manusia. Memilik intelek yang tinggi tak bermakna moral kami juga begitu.
	Pun begitu, Mahirah masih lagi tersenyum. Dengan teliti dia mempersembahkan kiraannya. Dan dewan yang tadinya riuh terus senyap. Semua saintis yang ada di situ terdiam. Kerana kiraan yang ditunjukkan Mahirah betul. Memang, secara teorinya kita mampu menterbalikkan teori.
	Tapi ia hanya sekadar teori. Untuk teorinya diterima secara penuh, Mahirah perlu membuktikan secara eksperimen. Dan untuk itulah, Shankar fikir, Mahirah membina makmal ini. Namun begitu, Shankar masih tertanya-tanya tentang eksperimen yang sedang dirangka Mahirah.
	Tujuan eksperimen itu jelas. Mahirah perlu membuktikan yang entropi memang boleh diterbalikkan. Dan teorinya menyatakan yang proses menterbalikkan entropi memerlukan tenaga yang sangat banyak. Dan juga graviti yang sangat kuat. Satu-satunya cara untuk mewujudkan keadaan tersebut adalah dengan pemecut partikel yang besar, sangat besar. Barangkali 100 kali lebih besar dari yang ada di CERN.
	Tapi Shankar tak nampak sebarang bentuk pemecut partikel pun yang ada di sini. Makmal yang ada di kampung Tanjung Kling ini sangatlah kecil, nak muatkan pemecut partikel yang paling kecil yang ada di dunia ini pun tak muat, apatah lagi yang sebesar CERN. 
	Shankar mengeluh panjang. Mengikut pemerhatian ringkasnya dia tak yakin yang eksperimen gadis itu akan berjaya. Lainlah kalau gadis itu ada lohong hitam yang tersimpan di bawah makmal.
***
	Mahirah bangun pagi itu keseorangan. Sebaik sahaja dia membuka mata dia melihat sisi katil yang kosong. Kedut yang ditinggalkan Hanis menandakan yang suaminya itu baru sahaja bangun. Barangkali dia pergi ke surau. Melainkan...
	Mahirah bingkas menuju ke tingkap. Memerhatikan kereta mereka yang biasa diparkir di laman rumah. Ketiadaan kereta Hanis mengiakan apa yang dirasa. Hanis tak ke surau. Dia ada destinasi lain yang memang ditujunya hampir setiap minggu.
	Mahirah membersihkan muka, lalu turun ke tingkat bawah. Jam sudahpun menghampiri pukul 8. Dan jika betul suaminya pergi ke kubur, dia perlu segera turun menyediakan sarapan. Bunyi kereta memasuki perkarangan rumah, sebaik sahaja dua cawan kopi terhidang di atas meja. Dan Mahirah menyenduk telur yang baru dihancurkan di atas kuali, meletakkannya di atas pinggan buat suaminya.
	"Hm, sedapnya bau," tutur Hanis, sebaik sahaja dia melangkah masuk ke dalam rumah. 
	"Apa yang sedap. Telur hancur je pun," balas Mahirah.
	Hanis tak menjawab, sebaliknya meletakka kunci di atas mangkuk yang memang mereka gunakan. Dia berjalan menuju ke dapaur, menghapiri Mahirah yang sudahpun meletakkan dua pinggan sarapan di atas meja makan. Mahirah duduk lalu tersenyum, cuba untuk menceriakan Hanis. Tapi Hanis tak membalas dengan senyuman, sekadar mengangguk.
	"Scramble. Kata orang putih, scramble egg," balas Hanis, cuba untuk bergurau. Tapi mendung awan masih jelas di wajahnya.
	"Owh, awak pulak nak jadi orang KL?" balas Mahirah, mengusik. Kali ini Hanis tersenyum.
	"Saya naik atas jap eh, tukar baju," balas Hanis. Mahirah mengangguk, memerhatikan suaminya yang berlari-lari anak menaiki tangga, sementara dia sedang menghirup kopi yang masih lagi berasap.
	Setelah beberapa ketika Hanis turun, dengan berkain pelekat. Mengambil tempat duduknya di depan Mahirah. Mahirah menghulurkan pinggan kepada suaminya, dan mereka mula menikmati juadah masing-masing dalam senyap.
	Hanis menyuap telur hancur yang ada di dalam pinggan dengan pantas, sambil matanya merenung kosong ke luar rumah. Mahirah tahu tiada apa yang sedang dipandang lelakinya itu. Barangkali kepala Hanis sedang menerawang di ruang memori. Mengelamun sambil menikmati sarapan.
	Selepas beberapa minit berdiam, akhirnya Mahirah yang memecahkan kesunyian. "So, lagi seminggu," tutur Mahirah.
	Hanis mengangguk. "Semua dah ready. Kita cuma nak pastikan Prof Shankar faham dengan segala selok belok eksperimen kita. Jujurnya, saya tak faham kenapa awak nak bawak Prof Shankar ke mari. Kita dah bersedia sepenuhnya."
	Mahirah tersenyum, lalu meletakka sudunya kembali di atas pinggannya yang sudahpun hampir licin. Sambil menghirup kopi dia memandang Hanis lalu berkata, "Keabsahan," tutur Mahirah, pendek.
	"Huh?" Hanis yang sedang memegang cawan kopinya tercengang.
	"Saya perlukan reputasi Prof Shankar. Barulah senang paper saya nak diterima," tutur Mahirah kembali.
	"Dan kalau dia tahu pasal rumah tu?" soal Hanis kembali.
	"Sebab tu saya perlukan awak. Untuk pastikan yang prof Shankar tahu apa yang perlu sahaja," balas Mahirah lagi.
	Hanis mengangguk, tanda faham. Sudu dan garfunya sudapun diletakkan di atas pinggan. Mata Hanis kembali merenung ke luar, sambil menghirup kopi yang masih ada.
	"Cukup pasal tu. Awak dah tahu apa yang awak nak buat nanti, kalau eksperimen kita berjaya?" soal Mahirah.
	Hanis meletakkan cawan yang dah pun kosong di atas piring. "Apa maksud awak?" 
	"Maksud saya, kalau kita berjaya membalikkan masa?"
	Kepala Hanis senget sebelah. Satu bahasa badan yang mengatakan yang dia masih tak faham soalan yang diutarakan isterinya tadi.
	"Awak tak nak, selamatkan ayah awak ke?" soal Mahirah lagi, kali ini dengan lebih jelas.
	Hanis mengeluh, lalu meletakkan kembali cawannya ke bawah. Sambil menggelengkan kepala Hanis berkata, "Saya tak rasa kita boleh."
	"Awak tak percaya dengan saya ke?"
	"Bukan. Saya percaya yang eksperimen awak akan berjaya. Tapi, saya juga percaya pada takdir. Saya perjaya jodoh dan ajal terletak di tangan-Nya. Awak lupa ke? Sebab tu lah awak dengan saya bersama," balas Hanis.
	Mahirah tersenyum.  "Ya. Tapi tak salahnya kita mencuba kan? Awak bukan setakat boleh selamatkan ayah awak, awak boleh selamatkan Jas sekali."
	Bila nama Jas disebut sahaja, raut wajah Hanis berubah. Bak langit yang tiba-tiba ditutup awan mendung. "Buat apa nak selamatkan dia? Awak tak terfikir ke yang kemungkinan besar sekali dia yang menjadi punca? Punca saya dah tak berayah sekarang ni," tutur Hanis dengan nada yang tinggi. Berkerut dahi Hanis menuturkan kata-kata itu, diiringi dengan dadanya yang turun naik pantas. Nampaknya amarah Hanis sudahpun memunculkan diri.
	"Awak tak boleh cakap macam tu. Kita tak tahu apa yang sebenarnya berlaku," tutur Mahirah lembut.
	"Tak! Kita tahu. Sekurang-kurangnya aku tahu! Aku nampak dengan mata kepala aku sendiri yang dia naik ke rumah tu malam tu!"
	Mahirah tergamam. Kata nama 'aku' yang baru digunakan menandakan marah suaminya itu sudahpun sampai ke kemuncak. Jika Mahirah menekan, perbualan mereka pagi ni pasti akan bertukar menjadi pertengkaran.
	Dengan lembut Mahirah memegang tangan suaminya, mengharapkan sentuhannya itu dapat memadamkan api amarah yang sudahpun membakar.
	"Saya faham apa yang awak rasa. Tapi macam yang awak cakap tadi, jodoh dan ajal di tangan Tuhan," tutur Mahirah, lembut.
	"Ya, tapi tak akan aku nak salahkan Tuhan? Tak! Aku tahu siapa yang aku perlu salahkan! Dan aku tak akan maafkan dia sampai bila-bila. Kau lupa ke? Dia yang perangkap kau kat rumah tu kan?"
	Mahirah mengeluh, tapi masih lagi bersuara lembut. "Awak adalah orang yang boleh disalahkan. Tapi saya? Tak akan saya nak salahkan kanser?"
	Terus perlahan rentak nadi Hanis. Bila perihal ibu Mahirah dibangkitkan, reda terus api amarah yang sudahpun marak membakar. Hanis berpaling dari memandang Mahirah, dan membalas katanya. Dengan lembut kali ini.
	"Ya awak, saya faham. Tapi boleh tak kita jangan cakap lagi pasal hal ni? Sekurang-kurangnya, sampai lepas eksperimen kita selesai?" 
	Mahirah terdiam. Itu bermakna yang Hanis sudahpun membuat keputusan. Yang dia tak mahu menyelamatkan ayahnya, apatah lagi Jas. Yang dikejar suaminya, adalah kesumat dendam yang mungkin sekali tak dapat dipuaskan. Jas sudahpun lama menghilang.
	Tapi, Mahirah tak punya pilihan lain, melainkan hanya mengangguk, tanda setuju.

4
      Shankar dari tadi sedang membelek buku nota yang ada di atas meja. Helaian demi helaian diselak. Setiap satunya sudahpun ditengok lebih dari beratus kali. Tapi dia masih lagi meneliti setiap satu dari helaian itu, hampir setiap hari. Seolah-olah ingin mencari petunjuk yang mungkin terlepas dari genggaman.
	Ketika Shankar sedang sibuk menelaah, suara Hamid kedengaran di telinga, sayup seolah-olah ia datang dari jauh. Shankar mendongak, melihat orang bawahannya itu yang sedang berdiri di hujung meja panjang. Yang menjadi tempatnya dan ahli majlis tertinggi bermesyuarat tempoh hari. 
	"Prof Shankar?" panggil Hamid lagi.
	"Ya Hamid, maaf, saya tak sedar tadi. Duduklah," panggil Shankar, yang meminta Hamid mengambil tempat duduk di depan mejanya. Sementara menunggu Hamid sampai, Shankar cepat-cepat menyimpan buku nota itu di dalam laci. Kandungan di dalamnya bukanlah sesuatu yang boleh dibincangkan dengan sesiapa.
	Hamid sampai di depan meja, lalu melabuhkan punggungnya di kerusi. "Kita dah terima maklumant dari peninjau, yang Zulaikha dah pun sampai di Teramung," tutur Hamid.
	"Bila?" soal Shankar.
	"Pukul 1600 tadi."
	Shankar menggaru dagunya. Gerak badan yang biasa dilakukan bagi orang yang berjanggut dan berusia. 
	"Kenapa lambat?" soal Shankar kembali.
	Hamid mengangkat bahu. "Tak tahu. Peninjau tak dapat track lokasi dia selepas dia masuk lebuhraya AMJ."
	Shankar mengangguk, lalu memerhatikan kembali jam di tangan. Sudahpun menghampiri pukul 6. Bermakna sudah hampir dua jam Zulaikha di dalam teramung.
	"Ok, kita cuma boleh berharap je sekarang. Ini misi dia."
	"Lagi satu prof," Hamid memotong.
	"Apa dia?" tutur Shankar. Hamid memandang dengan wajah yang resah. Kedua-dua belah tangannya diusap sementaara dia sedang menyusun ayat yang sesuai.
	"Peninjau beritahu, mereka nampak Sangkala dan orang-orangnya menghampiri teramung, dari arah timur," tuur Hamid.
	"Berapa ramai?"
	"Dalam ratusan."
	Shankar terdiam, terus badannya terbaring di kerusi. Maklumat yang baru disampaikan Hamid itu menambahkan lagi rasa berat di hati.
	"Kita perlu hantar orang bantu dia," pinta Shankar.
	"Tapi, ahli majlis tertnggi tak akan bagi," komen Hamid.
	Shankar mengangguk, tanda faham. "Jangan beritahu sesiapa Hamid. Aku nak kau, kumpulkan seberapa banyak peninjau yang boleh. Yang mana masih ada kat luar tu. Suruh mereka tunggu di sempadan teramung. Mereka tak perlu, cuma perlu tunggu di sempadan. Dan kau, cuba hubungi Zulaikha. Beritahu dia pasal Sangkala dan orangnya," arah Shankar lagi.
	Hamid mengangguk, "Saya cuba," tutur Hamid, lalu terus beredar.
	Sebaik sahaja Hamid keluar, Shankar kembali mengambil buku nota yang tersimpan di dalam laci. Pantas dia membelek ke helaian yang baru sahaja ditenungnya tadi. Terlihat di situ lukisan kawansan padang pasir, dengan teramung masa berada di pinggiran. Kelihatan sekumpulan manusia sedang menghampiri teramung dengan kenderaan mereka. Dan walaupun ia sekadar lukisan, Shankar tahu yang sekumpulan manusia itu merupakan Sangkala dan orangnya.
	Kini, Shankar membuka helaian seterusnya. Kali ini lukisan itu dilukis pada kedua-dua belah muka surat. Satu lukisan yang besar yang menggambarkan dua orang sedang mengacukan pistol mereka dalam arah yang bertentangan. Seorang memakai topeng berwarna putih, dengan belang merah bak harimau. Seorang lagi perempuan, dengan rambut yang panjang, dan parut terbakar yang memenuhi separuh muka.
	Zulaikha dan Sangkala. Masing-masing sedang mengacukan pistol pada lawan mereka. Dan Shankar hanya boleh berharap, yang lukisan ini tidak akan menjadi kenyataan.
***
	Sudah hampir 3 malam Hanis tidur berseorangan. Memandangkan tarikh eksperimen makin dekat, Mahirah lebih banyak menghabiskan masanya di makmal. Melakukan persiapan terakhir bersama dengan Prof Shankar. Kerana itulah kalau boleh Hanis mahu memastikan yang malam ni dia tak lagi tidur seorang diri. Dia mahu pulang bersama dengan Mahirah.
 	Jika semuanya berjalan dengan lancar, keesokan harinya mereka akan menjalankan ujian yang pertama. Hanis yang sudahpun memastikan kesemua bekalan tenaga yang diperlukan tak akan terjejas pada esok harinya mengukir senyuman tanda puas hati. Melihat jam yang sudahpun menandakan pukul 11 malam, dia mula beredar dari bilik kawalan, menuju ke bilik makmal yang terletak di tingkat bawah. Jika sangkaannya tepat, Mahirah masih lagi berada di situ, bersama dengan Prof Shankar.
	"Ok, saya balik dulu, jangan lupa tutup makmal bila semua krew pagi dah balik," pesan Hanis pada krew malam sebelum dia melangkah ke tingkat bawah. Dengan langkah yang pantas, dan cergas Hanis bak berlari-lari anak turun ke bawah. Kelihatan hampir keseluruhan ruang makmal sudahpun gelap. Menandakan yang hampir 40 orang pekerja yang ada di makmal ini sudahpun pulang. Meninggalkan beberapa kerat krew malam (5 orang kesemuanya) berserta Hanis, Mahirah dan juga Prof Shankar. 
      Sebaik sahaja turun dari tangga berpilin, Hanis terus menghampiri pintu makmal utama yang terletak di tengah bangunan. Hanis mengimbas kad aksesnya, membolehkan pintu itu terbuka, mendedahkan Mahirah dan Prof Shankar yang sedang berdiri di tengah makmal, berhadapan dengan satu sama lain. Kelihatan kening Mahirah sudahpun terangkat, dengan dahi yang berkerut, menghadap Shankar yang berpeluk tubuh, tapi masih lagi boleh tersenyum.
	"Apa maksud prof yang ia tak akan berfungsi? Prof dah baca kan reading yang saya tunjuk semalam?" soal Mahirah, tinggi nada suaranya.
	"Ya, saya dah baca. Tapi saya masih ragu-ragu dengan bacaan yang kita dapat. Seems macam tak logik."
	"Prof cakap saya tipu ke? Ada nampak tanda-tanda ke yang bacaan tu saya manipulasi?!"
	Pantas Prof Shankar menggeleng. "No. Saya tak kata macam tu. Saya cuma kata yang mustahil kita boleh dapat bacaan yang macam tu dalam keadaan eksperimen yang tak..."
	"Tak apa doktor?" potong Mahirah pantas.
	Kali ini senyuman di wajah Shankar hilang. Merah padam mukanya. Dan dia tak lagi berpeluk tubuh.
	"Ok. Contohnya, dari segi tenaga...," Kelihatan Shankar seperti sedang menyusun kembali ayatnya (ataupun hujahnya). "Eksperimen macam ni perlukan sumber tenaga yang banyak, tapi mana awak dapat tenaga? Saya tak nampak pun sebarang loji yang ada kat sini? Tak akan..."	
	Mahirah pantas mengangkat tangannya. Meminta Shankar berhenti.
	"Pasal elektrik ke, pasal tenaga ke, awak patut tanya pada Hanis."
	Mendengar namanya sendiri dipanggil, Hanis melangkah ke depan dan mula bersuara, "Prof Shankar dah tanya dah pun petang tadi. Dan saya dah pun jelaskan sebaik yang mungkin."
	"Hampir 2 jam nak bagi prof kolot tu faham," tambah Hanis lagi, tapi sekadar di dalam hati.
	Shankar dan Mahirah kedua-duanya menoleh, memandang Hanis. Mereka berdua seperti terkejut dengan kehadiran lelaki itu, lebih-lebih Shankar yang terus menundukkan wajah. Mahirah pula melepaskan nafas yang lega.
	"Prof," panggil Hanis.
	Shankar mengangkat wajahnya, tapi sekejap saja. Tak berani bertentang mata lama.
	"Boleh tak saya pinjam isteri saya kejap," tutur Hanis, dengan nada yang lembut, meminta izin.
	Shankar menuturkan senyuman yang kurang menjadi. "Eh, dah tentu. Kami hanya berbincang sekejap je tadi," tutur Shankar lagi.
	Mahirah tak tersenyum, sebaliknya terus menarik tangan Hanis, "Kejap eh," tutur Mahirah pada Prof Shankar lalu membawa Hanis keluar dari makmal.
	"Lama lagi ke?" soal Hanis, sebaik sahaja mereka berada di lobi.
	Mahirah sekadar mengangguk. "Maaf Hanis. Saya tahu pagi tadi saya janji nak balik malam ni dengan awak, tapi..." Mahirah menoleh ke dalam, tanpa mengabiskan ayatnya.
	"Kan saya dah cakap. Prof Shankar tu konservatif sikit," balas Hanis.
	Mahirah mengeluh, tapi mulutnya masih mampu mengukir senyuman.
	"Saya banyak habiskan masa bertekak je dengan dia. Kerja sendiri pun tak dapat nak siapkan."
	Hanis mengangguk, tanda faham. Tapi muram sahaja wajahnya. "Kalau macam tu saya balik dululah," tuturnya lalu mula melangkah pergi.
	"Sayang..." panggil Mahirah, lembut. Hanis berhenti, lalu memusingkan badannya, pantas. Tersenyum sekejap lelaki tu.
	"Sorry eh. Kalau saya sempat balik, saya balik eh," tutur Mahirah, sambil menawarkan senyuman yang cukup manis buat suaminya.
	Hanis mengangguk. "Jangan kerja kuat sangat," pesannya lalu terus berlalu pergi.
***
	Akhirnya, Hanis tidur berseorangan lagi malam tu. Lama juga dia terbaring, menatal telefon pintarnya, meneggelamkan sekejap diri dalam ruang maya. Tapi lama kelamaan, bosan mula menemuinya.
	Sambil menguap panjang, Hanis meletakkan telefonnya di tepi. Lantas dia berbaring di sisi, memerhatikan bahagian katilnya kosong. Mindanya yang tadi kosong kini mula dipenuhi memori dan persoalan. Mengingatkan kembali pada soalan yang dituturkan isterinya tempoh hari.
"Awak tak nak selamatkan ayah awak ke?"
	Hanis berpaling ke kiri. Memandang pula pada almari, membelakangkan tempat yang sepatutnya menjadi tempat baringnya Mahirah. Entah kenapa soalan Mahirah itu malam ini boleh muncul semula. Kusut terus kepala Hanis. Terasa berat semuanya. Sehinggalah dia terlelap.
	Mimpi datang bertandang. Singgah pada tidur Hanis yang selalunya tenang setiap malam. Ia datang bersama dengan memori. Hanis yang tiba-tiba sahaja sedang berdiri di depan pintu rumahnya. Dia menoleh, melihat rumahnya bukan lagi banglo setingkat dengan seni bina moden. Tapi rumah memanjang, yang dibina bercampur dengan batu dan kayu. Rumah waktu kecilnya dahulu.
	Hanis mendongak pula ke atas, melihat langit yang hitam, dipenuhi dengan bintang dan bulan. Seingatnya bulan sebelum dia tidur tadi masih lagi dalam keadaan sabit. Tapi bulan yang sedang dilihatnya kini berbentuk bulat sepenuhnya. Mengambang terang memantulkan cahaya ke bumi.
	"Aku kat mana ni?" soal Hanis sendirian. 
	"Hanis! Hanis!"
	Suara yang didengarinya itu membuatkan Hanis memandag ke depan. Dia kenal suara itu. Suara yang dah lama tak ditangkap telinganya. Jas kini sedang berdiri di hadapannya. Dengan wajah yang basah, Jas menghulurkan sesuatu pada Hanis.
	"Jas?" soal Hanis, yang masih lagi terkejut melihat kawan karibnya itu yang sudah lebih dari 10 tahun tak bertemu. 
	"Hanis, aku nak sampaikan surat ni pada kau. Aku harap kau baca. Aku...."
	"ZZZZZZZZOOOOOOOOM" 
	Bunyi yang tiba-tiba sahaja bergema dalam malam yang tadinya sunyi itu menegejutkan kami berdua. Jas terus mendongak ke atas, memandang rumah lama di atas bukit. Hanis sahaja yang matanya masih terpaku ke arah Jas.
	"Apa tu?" soal Hanis.
	Jas menggelengkan kepala.
	"Aku kena pergi dulu Hanis. Masa makin suntuk," tutur Jas yang terus berlari-lari anak meninggalkan Hanis.
	Hanis termangu-mangu. Masih tidak faham dengan apa yang berlaku. Surat yang dihulurkan Jas tadi hanya terbiar di tangannya. Bila Jas semakin menjauh barulah Hanis bersuara.
	"Jas! Jas!" laung Hanis, memanggil. Surat yang tadinya ada di atas tangan kini terjatuh di atas rumput, terbiar di situ. Hanis hanya memerhatikan sahaja Jas yang sudahpun menghilang di balik rimbunan pokok yang meninggi.
	"Kenapa tu Hanis?" soal satu suara di sebelahnya.
	Pantas Hanis menoleh, melihat sekujur tubuh yang sedang berdiri di sebelah. Ayahnya, yang sedang mencekak pinggang, memerhatikan Jas yang sudahpun hilang.
	"A...ayah.." Tersekat-sekat perkataan di kerongkong. Dihalang sebak yang berkumpul pantas. Kini, mata Hanis pula yang berair. Memerhatikan tubuh ayahnya yang masih lagi bernafas ada di depannya. Tanpa berfikir panjang, Hanis terus menerpa memeluk ayah. Air mata yang tadinya tertahan terus melimpah, membasahi baju pagoda yang membalut tubuh ayah.
	"Kenapa ni Hanis?" soal si ayah kembali. Tapi Hanis tak menjawab. Hanya menangis sekuat hatinya. Meluahkan apa yang tersimpan bertahun-tahun lamanya.
	"ZOOOOOOOOOOMMMM" Bunyi dengung yang kuat itu bergema sekali lagi. Tapi kali ini ia datang berserta dengan dentuman, menghentikan serta merta tangisan Hanis. Hanis berpaling, dengan mata yang terbeliak, melihat tiang cahaya yang tinggi, datang dari rumah lama itu.
	Hanis yang kini sudahpun tidak lagi memeluk ayah, terpaku melihat tiang cahaya itu yang tingginya sehinga mencakar langit. Dia mula menggelengkan kepala pantas melihat fenomena itu. 
	"Tak, tak. Bukan macam ni. Tak sepatutnya macam ni," tuturnya. Kini, bunyi berdengung pula memenuhi ruang udara di sekelilingnya, menaikkan terus bulu roma Hanis.
	"Tak, tak, bukan macam ni," tutur Hanis lagi yang kini menoleh melihat ayahnya yang kini tersenyum memandang Hanis. 
	"Masa ayah dah tiba Hanis," tutur ayah kembali. "Ayah pergi dulu," sambungnya lagi.
	"Tak! Ayah! Ayah!" jerit Hanis yang kini cuba menghampiri si ayah. Tapi walau sekuat mana pun Hanis berlari, ayahnya masih lagi di situ, malah semakin menjauh darinya. Kini, bunyi sejuta kepak memenuhi sekelilingnya. Menandakan yang kerumunan berdarah sudahpun tiba.
	"Ayah pergi dulu nak."
	"AYAAAAAAHHHHHHHH!!!!!" 
	Jeritan Hanis membawa sampai ke realiti. Dia terus bangkit, dengan peluh yang membasahi sampai ke katil. Mujurlah, tiada sesiapa di rumah. Jika tak, pasti jeritannya akan mengundang persoalan dari Mahirah.
	Dengan dada yang turun naik, Hanis bersandar di hujung katil. Cuba menenangkan jantung yang berdegup kencang, seperti baru selesai pecutan 100 meter. Ruang mindanya ketika itu masih lagi sarat dengan memori mimpi yang baru sahaja mengejutkan tidurnya.
	"Tak, bukan macam ni," tutur Hanis kembali, sendirian. Ya, memang mimpinya tadi berlaku mengikut memori. Tapi ia tak mengikut aturan. Dan sudah tentulah Jas tak pernah menghulurkan sebarang surat kepadanya malam tu. Yang diingat Hanis, terlihat kelibat Jas yang naik ke atas bukit, menuju ke rumah lama.
	Tak berapa lama selepas itu, kerumunan berdarah turun, menyerang kampung mereka. Tapi kenapa Hanis boleh termimpikan surat dari Jas? Surat yang tak pernah lansung kelihatan dalam memorinya?
	Hanis mengeluh panjang, memikirkan tentang apa yang berlaku (terutama sekali bila melibatkan Jas), hanya akan menambahkan kusut di kepala. Hanis terus berpaling kembali ke sisi, melihat jam di dinding yang sudahpun menujukkan pukul 3 pagi. Hanis tak yakin yang tidur akan datang bertemu dengannya. Pun begitu, tak sampai beberapa minit, matanya sudahpun terkatup. Diiringi dengan dekuran yang panjang.

5
	Bunyi loceng jam mengejutkan Mahirah. Dia yang dari tadi tidur dengan wajah beralaskan meja mula bangun dan mengelap air liur yang membasahi bawah mulut. Mahirah mengerling jam yang baru sahaja mengejutkannya tadi. 6.30 pagi. Bermakna sudah lebih setengah jam dia membiarkan loceng itu berbunyi.
	"Sayang?"
	Mahirah menoleh ke belakang, melihat suaminya yang sedang duduk di sofa. Sebuah buku terbuka di ribanya, sambil dia tersenyum memandang Mahirah.
	"Eh, abang. Dah lama abang kat situ?" soal Mahirah, yang pantas mengelap air liur di atas meja, sambil membetulkan rambutnya yang pasti kusut.
	"Dah dekat 10 minit. Saya datang terus dari surau tadi," tutur Hanis yang sudahpun meletakkan buku yang dibacanya tadi di atas meja.
	"Dah tu kenapa awak tak kejut saya?" 
	"Dah gegar dah. Awak yang tak bangun," balas Hanis, sambil tersengih.
	"Dah tu kenapa awak tak tutup je loceng tu?" ngomel Mahirah lagi.
	"Sebab nak pastikan awak bangun," balas Hanis.
	"Awak ni...." tutur Mahirah, sambil mendengus manja.
	"Eh dah. Jangan nak salahkan kita pulak. Saya dah pesan dah semalam jangan kerja kuat sangat."
	Mahirah tak menjawab, sebaliknya hanya berpeluk tubuh. Rasa tak selesa bila diusik suaminya sebegitu. Tapi bila diingatkan yang ia salahnya sendiri, Mahirah hanya boleh berdiam diri.
	"Ha, awak pergilah mandi dulu. Jangan lupa solat subuh," pesan Hanis lagi, mengusik.
	Mahirah bingkas bangun, lalu pantas keluar dari pejabatnya. "Datang bulanlah!!!"
***
	Shankar sudahpun bangun. Sudah hampir setengah jam dia berdiri di depan tingkap biliknya. Memerhatikan fajar yang bangkit bersama dengan waktu. Mewarnai pemandangan di luar biliknya. Hatinya tenang melihatkan kehijauan yang ada di sekitar makmal. Menghilangkan sekejap kerisauan yang sudahpun bersarang dalam hati.
	Semalam, perbualannya dengan doktor Mahirah berakhir bila jam melewati pukul 3 pagi. Lama mereka berdua berbincang tentang eksperimen yang bakal dijalankan pagi ini. Setiap soalan yang terlintas dalam fikiran Shankar diajukan pada Mahirah. Tapi setiap jawapan yang diterimanya, tidak lengkap. Jawapan itu datang kepadanya dalam keadaan yang tidak sempurna.
	Seolah-olah, ada sesuatu yang sedang disembunyikan oleh doktor itu. Akhirnya, setelah menjawab berpuluh soalan yang keluar dari mulut Shankar, doktor Mahirah berkata,
	"Prof, saya faham tentang kerisauan awak. Tapi saya dah beritahu prof semuanya. Apa yang saya termampu."
	Shankar menggelengkan kepala. "No. Banyak lagi yang doktor tak beritahu saya. Macam ada benda yang doktor tengah sembunyikan dari saya."
	Mahirah mengangkat tangannya, meminta Shankar memberi peluang kepadanya untuk bercakap dahulu. "Sebahagian dari informasi yang saya ada ni saya tak boleh nak bagitaw prof macam tu sahaja. You haven't been with us long enough."
	"Macam mana saya nak buat kerja saya dengan baik kalau doktor tak percaya pada saya?" tutur Shankar.
	"Bukan saya tak percaya, tapi..." Mahirah terhenti. Kata-kata tersekat di kerongkong. Dia tak mampu nak menghabiskan ayatnya.
	Shankar masih memandang tajam pada Mahirah. Menunggu doktor itu menghabiskan bicara. Setiap yang tersimpan dah pun terungkap. Kini dia hanya menunggu penjelasan.
	"Saya nak tanya prof," tutur Mahirah.
	"Apa dia?"
	"Apa tugas prof kat sini?" soal Mahirah
	"Untuk pastikan eksperimen yang kita nak buat ni selamat," jelas Shankar.
	"Ya," balas Mahirah mengangguk. "From the reading yang kita dapat selama ni, pada trial run yang ada, dan segala data yang saya bagi, prof ada nampak tak tanda-tanda yang eksperimen ni tak selamat?" soal Mahirah lagi.
	Shankar terdiam. Dia yang dari tadi merenung wajah Mahirah mula memalingkan wajah. Sambil mencekak pinggang dia menjawab soalan ketuanya itu. 
	"Tak," balas Shankar, pendek.
	Mahirah mendepangkan tangannya, dengan mulut yang terbuka Tapi tiada kata yang keluar. Seolah ingin berkata yang apa lagi yang Shankar ingin persoalkan.
	"Tapi..." Shankar pula mengangkat jari telunjuknya. "Bahaya boleh datang dari benda yang tak diduga. Masih ada possiblity untuk berlaku incident kalau saya tak tahu setiap ceruk parameter eksperimen ni," hujah Shankar lagi.
	"Tapi kalau prof tahu pun, there's still a possibility for incident to happen kan?" soal Mahirah kembali.
	"Yes. Tapi ia boleh dikurangkan kalau saya tahu semuanya," tutur Shankar lagi.
	"Macam nilah, kalau there is any indication yang eksperimen ni boleh sebabkan insiden, prof boleh hentikan. Saya akan ikut cakap prof," tutur Mahirah, memberikan kata putus.
	"Any indication?" soal Shankar kembali.
	Mahirah mengangguk, "Yep, any indication."
	Shankar mengangguk, menerima jaminan yang dituturkan Mahirah. 
	Shankar menoleh melihat jam di dinding. Dalam beberapa jam sahaja lagi eksperimen itu akan bermula. Dia dah buat semua yang termampu. Yang tinggal hanya doa sahaja yang boleh dia titipkan. Dan berharap tiada apa yang buruk akan berlaku.
Tapi semuanya, hanya tinggal harapan.
***
	Segalanya terasa berbeza, sebaik sahaja Zulaikha melangkah kakinya melepasi pintu besi itu. Matanya melihat pemandangan isi rumah lama. Yang barangkali sudahpun usang dimamah usia. 
	Di depannya kini terbaring sebaris pintu kayu, yang sebahagian darinya sudahpun dihuni anai-anai. Zulaikha menoleh ke belakang, melihat pintu besi yang dilepasinya tadi tak lebih dari sekadar pintu kayu. Bermakna dia sudahpun berjaya. Melangkah ke masa yang berbeza.
	Zulaikha menarik nafas yang dalam. Walaupun rumah yang dijejakinya usang, tapi udara yang disedutnya segar. Ada bau kehidupan dalam udara yang baru menusuk hidungnya. Sesuatu yang dah lama tak dapat dihidunya. Entah kenapa hatinya serta merta merasa sayu. Barangkali sedih bila mengenangkan dia perlu pulang semula ke masa di mana semuanya sudahpun musnah. 
	Kini dia mengambil langkah ke kiri. Melepasi barisan pintu yang mengiri perjalanannya. Jika betullah kata Shankar, dia akan menemui sebuah hutan yang terletak di tengah rumah lama. Dan di situlah destinasi yang perlu dituju. 
	Kini dia sudahpun tiba di hujung koridor, dan hutan itu kini megah berdiri di depan Zulaikha. Tenganga gadis itu, melihatkan hutan yang boleh tumbuh meliar di dalam rumah lama. Sesuatu yang tak boleh nak difikirkan dek akal. Pun begitu, Zulaikha meneruskan langkahnya ke hadapan.
	Ini bukannya masa untuk berfikir, mahupun mencari logik di sebalik apa yang dilihat matanya. Ini masa untuk menyelesakan misi. Sebaik sahaja Zulaikha masuk ke dalam rimbunan hutan, kelihatan sebuah tanah lapang tersedia di depannya. Ia kelihatan seperti baru sahaja dikorek.
	Zulaikha menurunkan beg sandangnya, dan mula berlutut. Tangannya mula menggali tanah bergambut itu, mendendahkan isi di bawahnya. Sebuah bungkusan plastik yang terisi bekas tupperware. Zulaikha mula mengeluarkan tupperware itu, meletakkaN ia di atas ribanya.
	Tiba-tiba sahaja hatinya berdebar. Entah kenapa jantungnya mula berdegup kencang. Seperti ada sesuatu di sebalik tupperware itu yang bakal memberi kejutan padanya. Tapi sebaik sahaja tupperware itu dibuka, yang dilihatnya hanyalah sesuatu yang biasa. Komik, buku sekolah, dan juga beberapa keping duit syiling lama. 
	Zulaikha mengambil duit syiling, dan merenung lama melihat ukiran di permukaannya. "1967". Tersenyum sebentar gadis itu. Mereka yang menyimpan syiling ini pasti mengharapkan yang ia boleh dijual semula pada harga yang lebih tinggi 50 tahun dari sekarang. Tanpa mengetahui yang dunia akan musnah di masa hadapan. Ya, manusia sebaik-baik perancang. Tapi Tuhan yang menjadi penentunya.
	Ketika dia meletakkan kembali duit syiling itu di dalam tupperware, mindanya tiba-tiba sahaja diserang. Rasanya seperti ada orang yang menolak kepalanya ke depan. Dengan tak semena-mena ruang mindanya diisi sesuatu yang berat. Imej yang menerpa ruang mindanya, memaparkan pantai dan bangsal di pesisirnya yang sudahpun hampir runtuh.
	Pantas Zulaikha menutup tupperware itu dan mencampakkannya ke tepi. Termengah-mengah Zulaikha, diserang sebegitu. Beribu persoalan datang terus menerpa, dan setiap satunya tak mampu dijawab, menambahkan lagi berat di kepalanya. Lantas Zulaikha menarik nafas yang panjang, mencari ketenangan di sebalik udara yang segar yang memasuki tubuhnya.
	Setelah debar di hatinya surut, Zulaikha mula mengeluarkan sesuatu dari beg sandangnya. Bungkusan yang baru, yang berisi bekas tin berwarna perak. Di dalamnya ada kunci, kad akses dan juga buku nota yang ditulis oleh Doktor Mahirah. Misinya mudah, menggantikan bekas tupperware yang asalnya ditanam di situ, dengan bekas tin yang dibawanya. Seperti yang diarahkan oleh Prof Shankar.
	"Semua yang dah berlaku dan akan berlaku perlu mengkiut aturannya. Melanggar aturannya akan membawa malapetaka buat seluruh umat manusia." 
	Itulah ayat yang dituturkan oleh Prof Shankar. Zulaikha tak pasti, sama ada mahu mempercayainya ataupun tidak. Tapi, kalau mengikut padanya, jika misi Zulaikha gagal, bumi dan seluruh penduduknya akan lenyap serta merta.
	Dalam Zulaikha sedang hanyut dalam fikiran, dia lansung tak menyedari kehadiran seorang lelaki yang sedang menghampirinya. Lelaki itu berpakaian uniform tentera, dengan topeng pernafasan menutup keseluruhan wajahnya. Topeng yang biasa dipakai mereka yang sentiasa bergelumang dengan udara yang toksik.
	Dengan senapang diacukan tepat ke arah Zulaikha, lelaki itu menghampiri dengan senyap. Zulaikha yang masih lagi sedang menutup lubang yang digalinya tadi lansung tak menyedari yang bahaya kini begitu dekat dengannya.
	"Berhenti," tutur satu suara dengan perlahan, membuatkan Zulaikha terus mendongak. Laras raifal kini betul-betul berada di depan mukanya, membuatkan Zulaikha terus mengangkat tangan. Kepalanya kini menoleh ke kiri dan kanan, melihat beberapa lagi orang sedang menghampirinya, lengkap dengan raifal yang sudahpun disasarkan. Lansung Zulaikha tak menyedari yang dia sudahpun dikepung.
	 "Owh, orang Camar ada kat sini," tutur satu suara yang dalam. Pantas Zulaikha menoleh ke belakang, melihat seorang lagi lelaki datang menghampiri. Wajah lelaki itu terlindung di balik topeng putih yang dipakai, berceloreng dengan belang merah. Lelaki itu melangkah dengan pasti menghampiri Zulaikha, menambahkan debar dalam hati gadis itu. Melajukan terus degupan jantungnya. 
	Akhirnya, orang yang ditakuti Zulaikha selama ini, sudahpun muncul di depan matanya. Orang yang pernah memusnahkan Taming, rumahnya sebelum ini. Sangkala.
	"Apa khabar Shankar? Dah lama tak jumpa dengan dia," tutur Sangkala, yang kini sudahpun berdiri di hadapan Zulaikha. Lelaki yang tadinya menyasarkan laras raifal ke kepala Zulaikha kini beralih, memberikan ruang buat Sangkala. Dan ia tak sekalipun melegakan hati gadis itu, hanya menambahkan lagi gerun. 
	"Owh maaf. Kau orang semua panggil dia apa? Prof Shankar eh?" tutur Sangkala lagi, sambil ketawa. Zulaikha tak berani lansung nak mendongak, memandang topeng yang pernah menghantui waktu kecilnya dahulu. Sangkala kini tunduk, meletakkan kepalanya betul-betul di depan Zulaikha. Wajahnya yang dekat membuatkan peluh kini turun dari dahi Zulaikha, basah membasahi seluruh wajah gadis itu.
	Tiba-tiba sahaja Sangkala ketawa, membuatkan jantung Zulaikha bagaikan terhenti. "Shankar, Shankar. Tak sangka kau simpan lagi title professor kau. Di penghujung zaman macam ni. Heh."
	Zulaikha hanya mendiamkan diri. Tak menjawab. Dia lebih fokus untuk mengawal ketakutan yang sudahpun merajai diri. Melihatkan Zulaikha tak menjawab, Sangkala menyambung monolognya.
	"Boleh kau beritahu aku tak, apa yang kau tengah buat sebenarnya kat sini?" 

6
	Segalanya sudahpun bersedia. Mahirah sedang duduk di meja kawalan, dengan komputer yang sudahpun terbuka. Di depannya paparan monitor yang besar terpasang, melihatkan visual sebuah pintu besi yang dililit dengan wayar-wayar besi. Paparan yang sebelah pula menunjukkan beberapa graf dan bacaan yang bakal direkodkan. Menjadi penandan gerak eksperimen mereka hari ini.
	Mahirah menoleh ke sekililingnya. Melihat isi bilik kawalan yang dipenuhi oleh petugas-petugasnya. Masing-masing sedang sibuk melakukan pemeriksaan terakhir pada panel-panel yang ada di sekeliling bilik kawalan. Mengambil segala bacaan yang ada. 
	Mahirah kini memandang ke arah kanan. Melihat suaminya yang sedang duduk di sebelah, tak berapa jauh darinya. Di depan Hanis juga terbuka komputer yang sedang menunjukkan bacaan tenaga yang ada di Makmal Entropi. Warna hijau yang ada di skrin menandakan bacaan yang ada normal. Tapi Mahirah tetap juga bertanya pada suaminya, mengharapkan perbualan kosong itu boleh menghilangkan rasa debar yang ada.
	"Hanis? Macam mana dengan bekalan tenaga kita?"
	"Semua ok doktor!" Mahirah tersenyum bila yang menjawab itu Izwan, yang sedang duduk di sebelah Hanis. Ya, memang tak kena sekali bila orang awam boleh duduk di makmal yang dipenuhi para saintis. Tapi Izwan bukanlah orang awam yang biasa. Izwan adalah kawannya. Dan Mahirah melemparkan senyuman ke arah menandakan yang dia menghargai jawapan Izwan tadi.
	Mahirah kini melihat ke arah kirinya. Ke arah Prof Shankar yang juga duduk tak berapa jauh darinya. Komputernya tak terbuka, sebaliknya matanya hanya terpaku pada paparan yang besar di depan. Dari tadi Prof tak bersuara. Hanya diam sambil mengurut janggutnya yang tak seberapa.
	"Prof Shankar? Boleh tak kita mula?"
	"It's your show doctor," balas Shankar yang menawarkan senyuman sebentar, lalu kembali terpaku pada skrin di depan. Mahirah mengeluh panjang. Pun begitu, ada benarnya kata Shankar itu. Ini adalah eksperimennya, maka dialah menjadi penentu bila ia perlu bermula.
	"Baiklah. Tuan-tuan dan puan-puan semua. Harinya telahpun tiba. Hari ini, setelah hampir berbulan kita membuat persediaan, kita bakal menyaksikan sama ada mampu ataupun tidak, untuk kita merubah hukum alam."
	Kelihatan Shankar seperti menjeling mendengar Mahirah menyebut ayat itu, namun Mahirah tetap teguh menyambung bicaranya.
	"Di depan, merupakan objek yang menjadi tumpuan kita hari ini. Ia pintu yang sudahpun berkarat. Sudahpun melalui proses yang kita panggil sebagai entropi. Dan pintu ini disambungkan dengan sumber kuasa yang tinggi, yang datang dari fasiliti yang ada di makmal ini..."
	"Dari mana?" soal Shankar lagi dalam hati. Tapi dia hanya mendiamkan diri.
	"Kita mengharapkan dengan mengaplikasikan jumlah tenaga yang banyak, dan daya yang kuat, kita akan mampu melakukan apa yang dianggap sebagai mustahil selama ni. Kita akan mampu menterbalikkan entropi!" sambung Mahirah lagi.
	"Dan dengan itu harapnya, kita juga mampu menterbalikkan masa,"  tutur Mahirah, perlahan. Lebih kepada dirinya sendiri.
 	"Ok semua. Sedia?" soal Mahirah. Dia menoleh memandang Hanis yang mengangguk sambil tersenyum. Setelah mendapat kepastian, Mahirah mula menekan butang pada komputernya.
***
	"Tak ada jawapan?" 
	Zulaikha masih lagi menundukkan wajahnya, mendiamkan diri. Dadanya kini berdebar kencang berhadapan dengan Sangkala. Segala macam kisah kekejaman Sangkala bermain di fikiran Zulaikha di waktu itu. Memadamkan terus fokusnya. Membuatkan dia hanyut memikirkan jalan keluar.
	Melihatkan tiada jawapan yang diterima Sangkala mula melancarkan kakinya. Tepat mengenai kepala Zulaikha. Kini minda Zulaikha pula dipenuhi dengan bintang-bintang yang berputar, diiringi dengan denyut kesakitan yang mengakibat erangan keluar dari tekaknya. Dia kini terbaring di atas lantai, menahan sakit.
	Sangkala tidak pula menoleh melihat Zulaikha. Dia hanya berpusing, memandang semua pengikutnya yang sedang mengikuti adengan itu dengan penuh minat. Masing-masing sudahpun menurunkan senjata mereka. Cuma yang paling dekat dengan Zulaikha sahaja yang masih memegang pistol, tepat diacukan ke kepalanya.
	"Sekarang aku tak faham. Dahlah Camar hantar seorang je. Lepas tu hantar yang bisu pulak tu," tutur Sangkala lagi. Kata-katanya disambut gelak ketawa dari semua pengikutnya. Zulaikha menjeling melihat pistol itu sudahpun tersasar jauh dari kepalanya.
	"Dia macam Camar tak ambil serius dengan apa yang dia nak buat. Dia macam anggap kita ni picisan je. DAN AKU TAK SUKAKANNYA!!!!!" 
	Satu lagi tendangan tepat mengenai perut Zulaikha. Senak dan sakit berkumpul di situ, mewujudkan rasa hanyir di mulutnya. Zulaikha cuba sedaya upaya menahan air matanya dari gugur, menahan kesakitan yang terlalu perit. Tapi dia tak mampu menahan cecair merah pekat yang kini meleleh dari mulutnya.
	"Kau dengar sini baik-baik!" Sangkala kini melutut kembali menghampiri Zulaikha. Tangan lelaki itu menarik rambut gadis itu dengan kuat, seperti ingin mencabut rambut itu dari tengkorak kepalanya. Buat kali pertamanya Sangkala dapat melihat wajah gadis itu dengan dekat. Dan tiba-tiba sahaja kata-kata yang ingin keluar tadi terus tersekat di kerongkong. Di balik topeng Sangkala, Zulaikha dapat melihat mata lelaki itu yang terbungkang besar, terkejut melihat wajahnya.
	"KAU!!!!!" jerit Sangkala.
	Tiba-tiba satu gelombang datang, terasa menerpa melalui mereka semua. Ia datang berserta dengan bunyi dengung yang kuat, terlalu kuat sehingga boleh memekakkan telinga. Terus terlelpas tangan Sangkala dari rambutnya, dan Zulaikha menggunakan peluang yang ada untuk melepaskan diri. 
	Dengan kedua-dua belah tangannya sedang menutup telinga, Zulaikha merempuh pengikut Sangkala yang paling dekat, mengambil pistol yang terlepas dari tangannya. Bunyi dengung tadi kini mulai surut, digantikan dengan jeritan amarah dari Sangkala.
	"NO!! NO!!" Masih awal!! Masih terlalu awal!!"
	"Dah terlambat untuk kau Sangkala," tutur Zulaikha, yang kini mengacukan pistol tepat ke kepala Sangkala.
	Sangkala berpaling semula ke arah Zulaikha, dengan pistolnya yang turut diacukan ke kepala gadis itu. "Macam mana kau masih boleh hidup!? PATUTNYA KAU DAH LAMA MAMPUS KAT TAMING!"
	Zulaikha terkejut mendengar jeritan Sangkala. Apa yang keluar dari mulut Sangkala itu meruntuhkan apa yang dipercayainya selama ini. "Tak akan Sangkala kenal aku?" soal Zulaikha di dalam hati. Namun begitu, tangannya masih lagi lurus, disasarkan pada kepala Sangkala. Tangannya sudahpun memegang picu, menunggu ruang untuk melepaskan tembakan.
 	"KALI NI AKU AKAN PASTIKAN KAU MAMPUS!" jerit Sangkala lagi. Tembakan hampir dilepaskan dari pistol Sangkala. Mujurlah, gelombang kedua tiba tepat pada masanya. 
	"Argh!!!" Sangkala menjerit sekali lagi, menahan dengung kuat yang datang bersama gelombang cahaya yang menyilaukan mata. Zulaikha menggunakan peluang yang ada untuk melarikan diri.
***
	Seluruh mata kini terpaku pada skrin di depan. Mahirah kini sedang berdiri, dengan dua belah tangannya di belakang. Menyembunyikan debar di dadanya. Sempat dia menjeling pada Prof Shankar yang masih lagi menutup komputer riba, dengan mata yang terpaku di depan. Seperti sedang mencari sebarang tanda-tanda kesilapan.
	Pancaran cahaya yang kuat kini terlihat di skrin, menghampiri pintu besi yang dari tadi hanya berdiri kaku. Beralih terus badan Prof Shankar, tadi berbaring, kini dia duduk dengan seluruh wajahnya sudahpun diarahkan ke depan. Bertambah debar di dada Mahirah.
	Pancaran cahaya itu kini makin kuat. Seperti pancaran kilat sahaja lagaknya. Kamera yang dipasang di depan pintu tidak disertakan dengan mikrofon. Jika ada, mereka pasti masing-masing sudahpun menutup telinga.
	"Fokuskan kamera kita pada pintu tu," arah Hanis. 
	Pengawal konsol menjeling pada Mahirah, seperti meminta keizinan darinya. Mahirah mengangguk, "Jangan risau. Kamera tu boleh tahan letusan tenaga macam tu," jamin Mahirah.
	Di depan, imej pintu besi itu kini semakin membesar. Jelas pada mata semua yang ada di situ, karat-karat yang memenuhi hampir 60% badan pintu itu, sesuailah dengan usianya yang usang. Tapi, lama kelamaan, karat itu makin menghilang. Sedikit demi sedikit, bila pancaran tenaga itu mengena tubuhnya.
	"Ia berjaya," komen Hanis. Mahirah tersenyum memandang suaminya. Izwan di sebelah pula kini sudahpun separuh bangun dari tempat duduknya. Dengan mulut yang ternganga.
	Mahirah menjeling pula pada Shankar, yang masih lagi terpaku di tempat duduknya. Tak ada sebarang tanda-tanda kegembiraan di wajah lelaki itu. Debar yang patutnya surut, semakin kencang.
	"Tahap tenaga semakin bertambah," komen Shankar.
	Mahirah menjeling kembali pada skrin. Ya, kini graf di skrin sudahpun mencecah ke paras kuning. 
	"Masih dalam lingkungan selamat," balas Mahirah, yakin.
	Seiring dengan tutur Mahirah, pancaran cahaya itu seakan terus menggila. Salah satu darinya menghentam kamera mereka, menghilangkan sekejap rakaman buat beberapa saat. Mahirah kini menoleh memandang Hanis yang telahpun bangun dari tempat duduknya, gusar jelas kelihatan di wajah suaminya.
	"It's getting worse. Awak kena hentikan doktor," tutur Shankar yang kini sudahpun bangun menghampiri Mahirah. Gadis itu hanya mendiamkan diri. Objektif misinya masih belum lagi tercapai, masakan mampu dia menghentikan di pertengahan jalan?
      Kamera itu kembali berfungsi, menunjukkan pintu besi itu yang kini sudahpun menyala kemerahan. 
	"What happen to the door?" soal Shankar, yang kini sudahpun berjalan menghampiri skrin. Matanya terbungkang melihat pintu itu yang sudahpun menyala terang. Menanti masa untuk? Menanti masa untuk apa? Fikir Shankar. Dia tak tahu apa yang sedang berlaku. Yang pasti, hatinya merasa tak tenang melihat situasi yang sedang berlaku di depannya sekarang.
	"Hentikan eksperimen," arah Shankar. 
	"Tak boleh prof."
	Shankar tergamam. Hilang darah di wajahnya. Apa yang ditakuti kini sudahpun berlaku. 
	"Awak kena hentikan semua ni doktor!" jerit Shankar, yang kini sudahpun berdiri betul-betul di sebelah Mahirah. Mahirah tak mengendahkan jeritan itu. Tak juga menoleh memandang Prof Shankar yang mencemik dengan amarah. Matanya masih terpaku memandang pintu itu yang kini sudahpun menyala terlalu terang. Mewarnakan terus paparan skrin di depan dengan pancaran cahaya berwarna putih.
	Melihat Mahirah terdiam, Shankar kini menghampiri Hanis. Lelaki itu yang turut sama berdiri kelihatan tak terkesan dengan apa yang sedang berlaku.
	"Hanis, kita kena hentikan eksperiman ni. Graf tu dah sampai tahap merah, dah sampai tahap merbahaya!"
	Hanis menggelengkan kepala. "Tak boleh prof. Sekarang ni, seluruh tenaga yang kita salurkan dah hardwired dalam sistem. Selagi tak sampai parameter yang kita nak, selagi tu tenaga tu akan terus mengalir ke situ," jelas Hanis.
	"Kalau macam tu, kita padamkan terus generator."
	"Prof, kalau kita padamkan generator, seluruh makmal ni akan bergelap. And pemancar partikel tu akan rosak!"
	"Do it! Buat je. Awak tak nampak ke graf tu dah sampai merah! Kalau dibiarkan ia akan..."
	Akan apa? Fikir Shankar di dalam hati. Sejujurnya dia tak punya jawapan pada persoalan itu. Dan dia tak mahu menunggu untuk melihat jawapan itu berlaku di depan matanya.
	Tapi dah terlambat, tiba-tiba sahaja satu gegaran yang kuat kini terasa, membuatkan mereka yang sedang berdiri, pantas berpaut untuk kekal berdiri. Gegaran yang terasa seperti gempa itu diiringi dengan bunyi dengungan yang cukup kuat, membuatkan mereka pantas menutup telinga.
	"Doktor Mahirah?" Pembantu di konsol menoleh, menunggu arahan dari ketuanya. Mahirah masih lagi terdiam. Matanya terpaku seperti sedang menantikan sesuatu. Komputer di atas mejanya sedang rancak merekodkan data. Gegaran yang terasa tadi tak lansung memberi kesan padanya.
	Melihat tiada respons dari Mahirah, Shankar bergegas menghampiri konsol utama. Pembantu yang dari tadi berdiri menunggu arahan kini terkebil-kebil memandang Shankar. "Mana butang tu?" soal Shankar, cemas dalam amarah.
	"Tapi..."
	"Saya bertanggungjawab! Mana butang tu!!?" jerit Shankar kembali. Pembantu itu kini menoleh pula pada Hanis yang sudahpun berdiri hampir. Hanis mengangguk sekali, memberikan keizinan.
	Jari telunjuk pembantu itu kini ditunjukkan ke arah butang berwarna merah yang terletak di tengah konsol. Telapak tangan Shankar menekan butang itu dengan kuat, sehingga sakitnya terasa. Memadamkan terus lampu di bilik kawalan (dan barangkali juga di seluruh di bilik makmal)
	Gegaran yang tadi terasa terus terhenti serta merta. Begitu juga dengan bunyi dengung yang tadi hampir memekakkan telinga. Shankar kini berpaling ke belakang dengan amarah yang sudahpun menyala di wajahnya.
	"Doktor Mahirah!!! Kau nak bunuh kita orang semua ke?!"
	Walaupun dalam keadaan yang gelap Shankar dapat melihat dengan jelas wajah Mahirah. Dia menjangkakan ada amarah pada wajah itu. Tapi tak. Yang ada hanyalah kesedihan. Dengan lembut Mahirah menjawab,
	"Terima kasih Prof Shankar. Eksperimen kita yang pertama dah berakhir. Sila rekodkan semua data dan hantar pada saya. Hanis, tolong recover balik generator kita."
	Mahirah dengan perlahan menutup komputer ribanya, dan beredar keluar dari bilik kawalan. Meninggalkan Shankar yang masih lagi termangu-mangu dalam kemarahan.

	











Bab 5: Amarah Sangkala
1
	Zulaikha masih lagi terbaring sambil mengetap bibirnya, sebaik sahaja Prof Shankar dan Hamid meninggalkannya. Perbualan mereka tadi masih lagi berlegar di ruang fikiran. Pada awal kedatangan mereka, Zulaikha mengharapkan kunjungan mereka akan meredakan rasa sakit yang berdenyut mengikut setiap nafas yang diambil. Tapi tak, ia menambahkan pula rasa sakit di kepala.
	"Ahli Majlis Tertinggi dah sebulat suara memecat Prof Shankar dari kerusinya. Sekarang Razif yang menjadi ganti," tutur Hamid. Shankar yang duduk di sebelah sekadar tempatnya.
	"Mereka tak boleh macam tu. Prof presiden," tutur Zulaikha, lembut. Keadaannya ketika itu dalam separa sedar. Dengan ubat yang sudahpun mendayung-mendayung memenuhi pembuluh darahnya. 
	"Ya. Tapi Camar berfungsi atas sistem demokrasi. Presiden ke tak, kalau dah sebulat suara saya terpaksa ikut jugak," jelas Shankar.
	Rasa bersalah kini timbul, bak tempurung kelapa yang dihanyutkan arus. Zulaikha memandang Shankar, seperti ingin mengutarakan sesuatu, tapi sesuatu itu tersekat di kerongkongnya.
	Shankar yang boleh membaca raut wajah Zulaikha, mengngkat tangannya, "Jangan rasa bersalah Zulaikha. Ini pilihan saya sendiri untuk hantar semua peninjau kita,selamatkan awak."
	Kata-kata prof itu tak pula meneggelamkan rasa bersalah yang ada. Pun begitu, Zulaikha masih mampu menitipkan senyuman.
	"Zulaikha, kami  datang ni ada sebab, kami nak tahu macam mana kau dapat keluar," tutur Hamid.
	Zulaikha memandang kawannya itu dengan pandangan yang pelik. "Maksud kau?"
	Hamid dan Prof Shankar saling berpandangan. "Laporan peninjau mengatakan yang Sangkala dan orang-orangnya masuk ke dalam Teramung. Laporan juga mengatakan yang mereka bersenjata. Jadi kami betul-betul nak tahu, macam mana kau boleh terselamat?"
	Zulaikha berpaling, kali ini memandang pula siling. Siling yang kosong, yang dicerahi hanya satu lampu mentol. Mindanya ketika itu menerawang, memikirkan daifnya bilik sakit yang ada di Camar. Yang sakit hanya akan bertambah sakit, fikir Zulaikha. 
	"Zulaikha?" 
	Panggilah Hamid itu membawa fikiran Zulaikha kembali. Dia menoleh kembali memandang Hamid yang memandangnya dengan wajah yang risau. 
	"Siapa ada kat sini?" soal Zulaikha. Sudah hampir 2 hari dia di sini. Kesunyian yang terasa di sini menimbulkan soalan itu. Pelik bilik sakit yang sempit seperti ini, dengan hanya 10 katil setiap satunya kosong, tak berpenghuni.
	"Tak ada siapa. Semua peninjau yang keluar terselamat, tak ada sebarang kecederaan. Kau je yang..." Hamid tak menyambung ayatnya. Mengingatkan Zulaikha tentang kecederaan yang dialaminya mungkin bukanlah sesuatu yang bijak. Ya, memang benar Zulaikha terselamat. Tapi dengan calar dan kesan cakar memenuhi seluruh badannya. Dan juga kesan bakar yang meninggalkan parut di belakang badan.
	"Zulaikha, awak masih tak jawab soalan kami," kini Prof Shankar pula bersuara. 
	Zulaikha yang fikirannya melayang lagi kini dipanggil kembali menjejak ke tanah. Dia menoleh pula memandang drip yang disambung ke lengannya. Barangkali dadah itulah yang menjadi penyebab fikirannya senang menerawang. Tapi dadah itu jugalah yang membolehkan dia menahan perit yang boleh membunuh.
	"Prof nak tahu apa," balas Zulaikha, kepalanya masih merenung siling.
	"Apa yang berlaku? Pasukan peninjau nampak pancaran cahaya yang meninggi datang dari Teramung," soal Shankar.
	"Ya, cahaya tu. Kuat, sampai silau mata. Datang dengan bunyi yang kuat sekali. Sampai naik pekak dibuatnya," balas Zulaikha.
	"Lepas tu?" soal Hamid pula.
	Zulaikha menarik nafas yang panjang. Cuba untuk membawa fikirannya ke ruang memori.
	"Masa tu aku dah kena kepung. Sangkala ada kat depan, dengan orang-orangnya. Masing-masing dengan raifal dan senapang. Aku..." Zulaikha tak dapat menghabiskan ayatnya. Ketika itu apa yang dituturkan Sangkala bergema di ruang fikiran.
	"Macam mana kau masih boleh hidup!? PATUTNYA KAU DAH LAMA MAMPUS KAT TAMING!"
	"Aku...aku tak faham apa yang Sangkala cakapkan. Dia bermonolog, lepas tu dia..." Zulaikha terdiam lagi, sukar untuk menghabiskan bicaranya. 
	"Apa dia buat kat situ prof?" soal Zulaikha.
	"Misi dia bertentangan dengan kita. Saya cuba untuk pelihara Teramung. Cuba untuk pastikan semua yang berlaku, berlaku mengikut aturannya. Tapi dia, dia cuba nak dapatkan apa yang dah tak ada," jelas Shankar.
	"Maksud prof?" soal Hamid pula. Ini kali pertama Prof Shankar bercerita dengan mendalam tentang Sangkala. Seolah-olah dia kenal lelaki di sebalik topeng itu.
	"Nanti saya akan jelaskan. Tapi sekarang bukan masanya," tutur Shankar kembali, sambil menjuihkan bibirnya ke arah Zulaikha. Gadis itu mengangguk, bersetuju. Apa yang dituturkan prof tadi lansung tak difahaminya. Hanya memunculkan sakit di kepala.
	Hamid mengeluh, "Lepas tu apa jadi?" soalnya lagi pada Zulaikha.
	"Dia hampir berjaya tembak aku. Tapi, mujurlah, tanah tiba-tiba sahaja retak," jelas Zulaikha.
	"Retak?" soal Hamid, terkejut. Shankar sudah mula menggaru-garu janggut yang kini dah pun tumbuh.
	Zulaikha menggelengkan kepala. "Tak, bukan tanah, tapi semua. Semua retak. Macam, macam apa yang aku tengah nampak depan mata aku ni hanyalah sekeping cermin, yang tiba-tiba sahaja retak seluruhnya. Berpisah antara satu sama lain."
	Shankar tersenyum. "Space time distortion. Tapi sebab minda awak tak faham apa yang berlaku, tu sebab imej tu yang awak nampak. Realitinya mungkin lebih menakutkan," jelas Shankar.
	Hamid menoleh memandang prof, wajahnya seperti meminta penjelasan lanjutan. Shankar sekadar mengangkat tangan. "Macam yang saya cakap tadi, sekarang bukan masanya. Teruskan Zulaikha."
	Zulaikha mengangguk lagi. "Semua jadi kelam kabut masa tu prof. Separuh dari orang-orang Sangkala retak sekali. Saya pun gunakan peluang yang ada untuk larikan diri."
	"It's a miracle awak tak apa-apa," tutur Shankar kembali.
	"Saya tak tahu macam mana. Tapi masa tu saya terlalu takut. Saya lari sekuat yang mungkin, kembali ke pintu tu. Tapi, sebaik sahaja saya melangkah keluar dari pintu tu, keadaan bertukar menjadi gelap."
	"Gelap? Macam awak tercampak dalam ruang yang gelap?" soal Shankar.
	"Bukan. Macam saya dalam satu bilik, dan ada orang yang padamkan lampu. Saya dapat rasa sekeliling saya, ruang koridor yang patutnya bersinar dengan lampu UV. Masa tu dah tentulah saya takut, sebab saya tak ada perlindungan. Kalau kerumunan berdarah menyerang, habislah saya. Tapi...saya tak dapat rasa lansung kerumnan berdarah tu. Tak dengar lansung bunyi berdesirnya."
	"Mungkin semua dah mati, Sangkala dan orang-orangnya yang bunuh semua." Hamid cuba menjelaskan.
	Zulaikha mengangguk. "Mungkin jugak. Kalau betullah apa yang kau cakap, lepas je aku bukak pintu koridor tu aku akan kembali ke dalam makmal kan?" soal Zulaikha.
	Hamid mengangguk. "Tapi tak, sebaik sahaja aku bukak pintu, aku ada kat tempat yang lain," sambung Zulaikha.
	"Huh?!" soal Hamid dan Shankar serentak.
	Zulaikha mengangguk. "Aku nampak pantai. Tak, bukan. Aku melangkah ke pantai. Sebaik sahaja aku bukak pintu, aku dibawa ke pantai, dengan laut di depan mata aku. Mula-mula aku takut, tapi entah kenapa bunyi ombak menghempas pantai itu seperti menarik aku. Aku jejakkan kaki aku, ke tanah yang basah, termenung melihat pemandangan laut yang indah di depan mata aku. Dengan matahari semakin menghampiri ke ufuk. Kalau tak kerana bunyi dengung yang aku dengar kat telinga aku, aku pasti akan terpaku lama kat situ. Bila aku menoleh ke kiri, aku nampak batu tu."
	"Batu?" soal Prof Shankar.
	"Ya prof. Batu berwarna hijau. Saya tak pernah nampak batu yang macam tu prof. Bukan setakat warnanya sahaja pelik, tapi ia bercahaya, bersinar. Ia seperti menyala terang, sekali dengan dengungan," jelas Zulaikha.
	Hamid dan Shankar sekali lagi berpandangan. Melihat dada Zulaikha yang kini sudahpun turun naik pantas, dengan wajah yang berkerut dalam menandakan kesakitan yang dirasai gadis itu barangkali datang kembali, dengan surutnya morfin. Tapi gadis itu masih terus bercerita.
	"Aku teruskan melangkah, menghampiri batu tu. Ia macam...macam panggil aku. Dalam setiap dengung dan sinaran yang terpancar, ia seolah-olah sedang bercakap dengan aku. Dan bila tangan aku hampir menyentuh batu tu, ia menyala begitu terang, sehingga seluruh pandangan mata aku bertukar putih."
	"Lepas tu apa jadi?" soal Hamid.
	"Aku tercampak ke tengah Teramung. Betul-betul di di luar rumah lama tu. Tapi kali ni, kerumunan berdarah dah pun menunggu aku," balas Zulaikha.
	Hamid dan Shankar masing-masing menundukkan wajah. Kerana melihat sahaja pada luka dan parut yang ada pada Zulaikha, mereka sudah boleh mengagak apa yang berlaku.
	"Masa tu suar yang ada kat aku hanya tinggal satu sahaja. Aku lari sekuat yang mungkin. Lampu UV aku halakan ke depan, tapi mereka tetap dapat hampir. Banyak yang meninggalkan cakar dan gigitan mereka pada aku, tapi..."
	"Jangan risau. Doktor dah periksa awak, Alhamdulillah, awak tak ada jangkitan," tutur Shankar.
	Zulaikha mengangguk, tapi tak pula melepaskan nafas lega. Ia sesuatu yang dah dijangka. Kawanan berkepak jarang sekali datang dengan jangkitan. 
	"Aku terpaksa bakar jaket aku, untuk pastikan tak ada kerumunan berdarah yang boleh menghampiri. Mulanya ia berkesan, tapi lama kelamaan..."
	"Belakang badan kau pulak terbakar," sambung Hamid.
	Zulaikha mengangguk lagi. "Ya. Terpaksa aku tanggalkan jaket aku. Mujurlah aku dah hampir sampai ke pinggir Teramung, aku terus nyalakan suar yang aku bawak, dan lari sekuat yang mungkin, sampai aku dapat keluar dari Teramung. Lepas tu, aku tak ingat yang berlaku."
	Hamid dan Shankar mengangguk bersama, kerana mereka tahu apa yang berlaku. Kumpulan peninjau menemui Zulaikha, kira-kira beberapa ratus meter dari pinggir Teramung. Dengan cahaya suar yang masih melindungi tubuhnya. Pun begitu, kawanan berkepak masih lagi terbang hampir, menanti masa. Mujurlah kumpulan peninjau ada di situ.
	"Prof, apa yang akan jadi sekarang?" soal Zulaikha. Ternyata kini gadis itu sudah sedar sepenuhnya. Kesan ubat telahpun hilang, dan gadis itu menuturkan soalan itu dalam kesakitan.
	"Sekarang kita tunggu. Tunggu sehingga ke 'hari'-nya," jawab Shankar.
	"Harinya?" soal Zulaikha dan Hamid serentak.
	Shankar mengangkat tangan, meminta pengikutnya yang paling setia bersabar. "Saya akan jelaskan panjang lebar satu hari nanti. Cuma bukan sekarang. Yang penting, kita tahu apa yang Sangkala nak buat kat Teramung tak berjaya. Dan semuanya akan berlaku seperti yang sudah diaturkan."
	"Prof bercakap macam prof yang mengaturkan semuanya," tutur Hamid.
	Shankar menggelengkan kepala. "Tak. Saya hanya hamba yang mengikut aturan Tuhannya. Saya tak pernah percaya yang kita boleh merubah aturan yang dah pun ditetapkan."
	Zulaikha dan Hamid masing-masing saling berpandangan. Tapi mereka hanya berdiam. Bila Shankar sudah berfalsafah, lebih elok mereka diam. Selepas beberapa minit, Shankar dan Hamid beredar, meninggalkan Zulaikha keseorangan. Gadis itu terpaksa menahan sakit selama beberapa jam, sebelum jururawat datang untuk menggantikan ubat.
	"Maaf Zulaikha, kami terpaksa ration ubat ni. Bukan senang nak dapat morfin dalam keadaan macam sekarang ni," jelas jururawat itu.
	Zulaikha, dalam keadaan separa sedar tak memberikan sebarang respons. Matanya hampir terkatup. Mindanya ketika itu sudahpun menerawang ke pantai. Melihat kembali batu itu yang kerap menyala terang, seiring dengan degup jantungnya.

2
	Sudah hampir 10 minit Izwan meronda sekolah, mencari kelibat Jas yang hilang entah ke mana. Ketika itu dikirannya timbul rasa risau dengan keadaan Jas. Lebih-lebih lagi selepas melihat air mata gadis itu tumpah semalam, sebaik sahaja tamat panggilannya dengan Hanis.	
	Izwan sudah ke ke kantin, ke perpustakaan, dan juga ke surau, mencari kelibat kawannya itu. Tapi setiap darinya tak membuahkan hasil. Sehinggalah Izwan terfikir untuk lalu di padang sekolah, dengan matanya melilau melihat pantai di luar pagar. Kelibat berbaju putih yang sedang bersandar di bawah pokok membuatkan Izwan terhenti. 
	Dia kini menoleh melihat sekelilingnya, memastikan tiada cikgu atau sesiapa pun yang sedang memerhati. Setelah pasti yang keadaan selamat, dia terus melompat pagar yang tak seberapa tinggi itu, membawa dirinya ke pantai, dan terus menghampiri Jas yang sedang termenung di bawah pohon.
	"Oi, kau buat apa kat sini? Cikgu nampak nanti habis kau," tegur Izwan.
	Jas tak memandang Izwan, hanya bersuara di balik wajah yang sugul. "Hai Izwan."
	Izwan mengeluh, dan sekali lagi menoleh melihat sekeliling. Hatinya cemas, takut-takut mereka ditangkap. Malulah nanti ayahnya kalau tahu yang anak ketua kampung ditangkap cikgu melompat pagar sekolah. Tapi hatinya lebih risau melihatkan keadaan Jas. Membuatkan dia mengambil tempat duduknya di sebelah gadis itu.
	"Ni pasal semalam ke?" soal Izwan.
	Jas sekadar mengangguk.
	"Apa yang jadi sebenarnya?" soal Izwan kembali.
	Jas menarik nafas yang panjang. "Hanis tahu, yang aku kurung Mahirah dalam bilik stor tu. Rupanya Mahirah tulis semua tu dalam diari dia. Diari dia yang sekarang ada di tangan Hanis."
	Izwan mengeluh, "Kenapa kau buat macam tu?" 
	Jas menggelengkan kepala. "Aku tak tahu. Aku tak boleh terima kemunculan Mahirah. Aku takut kehilangan Hanis." Kali ini, satu titis air mengalir dari celah mata Jas, membahahi pipi gadis itu yang msih lagi belum kering. Izwan mengalihkan wajahnya, tak sanggup melihat kawan sendiri bersedih.
	"Macam mana kau boleh terfikir untuk kurung dia kat bilik belakang tu?" soal Izwan kembali.
	Jas tak menjawab, sebaliknya hanya mengeluarkan sesuatu dari poket bajunya, dan menghulurkan objek itu pada Izwan. Terbuka mata Izwan, melihat kunci yang berkarat di depannya. Izwan mengambil kunci itu, dan memegangnya betul-betul di depan mata.
	"Ini kapsul kau kan?" soal Izwan.
	Jas mengangguk. "Mulanya aku tak faham, kenapa kunci ini diberikan pada aku. Kenapa nama aku yang tertulis kat kunci ni. Tapi bila dapat masukkan kunci ini pada pintu stor, aku semacam...dapat ilham."
	"Dapat ilham untuk kurung Mahirah? Untuk apa?" 
	"Supaya dia terperangkap di zaman silam," balas Jas kembali.
	"Tapi Mahirah selamat. Kau selamatkan dia balik. Aku bersyukur, kau buat benda yang betul di akhirnya. Tapi boleh tak aku nak tahu kenapa? Apa yang merubah fikiran kau?"
	Jas memandang Izwan. Matanya seperti sedang merenung sesuatu, barangkali mencari jawapan di sebalik wajah kawannya itu. Ataupun berfikir sama ada jawapan yang ada itu sesuai tak untuk dikongsi dengan Izwan. Setelah beberapa ketika merenung, akhirnya Jas bersuara.
	"Aku teringat bapak aku," balas Jas.
	"Huh?" soal Izwan kembali.
	"Semua orang kat kampung dah bagi label pada aku. Anak penagih. Mereka tahu yang bapak aku sampah masyarakat, mereka anggap anaknya pun akan jadi benda yang sama nanti. Yelah, mana tumpahnya kuah kalau tak ke nasi kan?"
	"Jas...aku tak.."
	"Nanti dulu," tutur Jas, mengangkat tangannya. Meminta Izwan jangan menganggu bicaranya.
	"Sebab tu lah, pada mulanya aku buat benda tu. Semua orang dah tahu kan, dah label aku. Macam seolah-olah dah ditakdirkan yang aku akan ikut jejak langkah ayah aku. Jadi, kalau dah semua orang anggap aku macam tu, apa salahnya aku ikut je jangkaan dia orang. Sekurang-kurangnya aku dapat apa yang aku nak. Aku dapat pastikan yang Hanis tak jatuh ke tangan Mahirah."
	Izwan terdiam. Melihat Jas yang kini sudahpun merenung ke depan. Memandang laut yang kini berombak tenang.
	"Tapi, bila aku teringat pada kau dan Hanis, aku terus nampak kat mana kesilapan aku," tutur Jas lagi, dalam nada yang sebak.
	"Kau, kau dan Hanis tak macam orang yang lain. Kau nampak aku sebagai manusia, bukan anak ayah aku. Kau nampak yang aku hanyalah gadis biasa. Yang punya impian, harapan dan cita-cita macam manusia yang lain. Dan kalau aku hapuskan harapan dan cita-cita Hanis, aku sama je macam ayah aku. Aku tak nak buat macam tu."
	Mengalir lagi air mata di pipi Jas, kali ini menderu seperti tak mahu berhenti.
	"Aku harap kau tahu salah kau Jas. Semua kita bercakap tentang takdir, seolah-olah apa yang berlaku kat rumah tu menentukan hidup kita. Jas, Mahirah tak pernah jumpa pun lagi dengan Hanis, kau tak ada apa yang nak dirisaukan. Kau masih ada peluang," tutur Izwan.
	"Aku tahu! Aku tahu!" 
	Izwan mengeluh. "Kau jangan risau. Aku akan cakap dengan Hanis."
	Jas menoleh. Kata-kata Izwan tadi serta merta menghentikan linangan air matanya.
	"Kita bertiga dah lama kawan Jas. Tak akan sebab perempuan kita nak lupuskan persahabatan kita. Jangan risau, aku akan cakap dengan Hanis nanti," tutur Izwan lagi.
	Jas mengangguk, "Terima kasih," tuturnya, perlahan.
	Izwan tersenyum. "Dahlah, jom kita masuk. Karang cikgu nampak aku, mampus bapak aku bambu."
	Kata-kata Izwan itu mengundang ketawa kecil dari Jas, yang kini bangun mengikut Izwan memasuki kembali sempadan sekolah. 
***
	Zulaiha pulang dari sekolah hari itu, dengan hati yang sedikit tenang. Air mata yang dah dua hari membasahi pipinya kini reda, seiring dengan jaminan yang diberikan Izwan. Dan sebelum balik tadi, dia sempat bertemu dengan Mahirah, menyatakan maafnya lagi sekali.
	"It's ok Zulaikha. Saya faham. Kalau saya di tempat awak pun, mungkin juga saya akan buat benda yang sama," balasnya.
	Zulaikha kurang percaya dengan apa yang dituturkan Mahirah itu. Tapi sekurang-kurangnnya permohonan maafnya diterima.
	"No hard feelings kan?" soal Mahirah kembali.
	"Huh? Apa tu?"
	"Owh, kosong-kosong?" tutur Mahirah lagi, kali ini sambil menghulurkan tangannya dengan senyuman.
	"Owh," balas Jas pendek, sambil menyambut tangan Mahirah.
	Jabat tangan Mahirah itu menambahkan tenang di hatinya. Membolehkan senyuman mula terbentuk di mulut gadis itu. Ketika itu Jas membayangkan dia dan Mahirah sebagai kawan yang baik. Tak keterlaluan kalau nak dikatakan yang Jas menyukai gadis itu.
	Kesemua itu, dan cuaca yang indah, membolehkan Jas melangkah ke rumah dengan girang. Hampir sahaja dia bersiul, menyanyi lagu kegemarannya. Tapi bila melihatkan ada mata-mata yang sedang memerhati, Jas hanya diam, sambil tersenyum keseorangan.
	Jika semuanya baik, 2 bulan lagi cuti sekolah akan bermula. Jika semuanya baik, Izwan akan dapat memujuk Hanis, dan mereka akan dapat berjumpa semula seperti sediakala, seolah-olah tiada apa yang berlaku. Dan mungkin juga Mahirah akan ada di situ, melengkapkan lagi kumpulan kecil mereka.
	Tapi, betullah kata orang tua-tua. Kita hanya mampu merancang. Tuhan yang akan menentukan segalanya. Jas, dengan langkah yang girang, kini sudahpun menghampiri rumahnya. Kakinya melompat-lompat di atas pasir pantai yang memutih, tanpa menyedari ada kereta polis yang sedang diparkir di jalan besar, tak berapa jauh dari rumahnya.
	Langkah Jas terhenti serta merta, sebaik sahaja terlihat dua orang anggota polis yang sedang berdiri di pangkin rumah. Seorang sedang mencekak pinggang, seorang lagi sedang berhadapan dengan mak, seperti sedang berbicara sesuatu dengannya.
	Apa yang terlihat di depan mata Jas sukar untuk ditafsirkan. Ia hanya mendatang banyak soalan yang menerpa dalam ruang fikirannya. Separuh dari dirinya seperti ingin berlari, mendapatkan mak, mendengar dengan lebih dekat apa yang sedang disampaikan oleh polis itu. Tapi, separuh lagi dari dirinya kaku, ditahan oleh ketakutan yang muncul entah dari mana.
	"Kenapa aku nak takut?" soal Jas di dalam hati. Tapi tiada jawapan yang keluar. Hanya, adengan di depan matanya yang masih lagi sedang berjalan. Kini, Jas dapat melihat raut wajah mak yang berubah. Seperti didatangi awan mendung. Jas meneruskan langkahnya ke depan, menghampiri rumahnya.
	"Mak, kenapa ni?" soal Jas, sebaik sahaja sampai. Kedua-dua anggota polis itu menoleh memandang Jas, lalu memandang mak kembali. Wajah mak sudah mula basah, dengan linangan air mata yang baru sahaja tumpah. 
	Sambil mengelap air mata, mak berkata, "Tu anak saya."
	Jas berjalan melepasi dua anggota itu, lalu mula memangku tubuh maknya itu. Terasa tubuh mak semakin berat, seperti hampir tersungkur. Barangkali apa yang didengarinya tadi menambahkan beban di hatinya.
	"Apa yang dah jadi?" soal Jas, tapi kini kepada dua anggota polis di depannya.
	Kedua-kedua anggota itu saling berpandangan. Memikirkan sama ada patut ke mereka menyampaikan apa yang mereka tahu pada Jas. Tapi, melihatkan mata gadis itu yang menjeling tajam, mereka akhirnya membuka mulut.
	"Cik, nama apa?"
	"Nama saya Jas."
	"Kami datang ni, nak sampaikan pada mak cik tentang Encik Khairi. Ayah kan?" 
	Jas sekadar mengangguk.
	"Ayah saya dah dua hari tak balik. Barangkali masih di laut," tutur Jas, berbohong.
	Kedua-dua anggota itu saling berpandangan lagi, disambung dengan keluhan yang panjang.
	"Maaf cik, kami sebenarnya jumpa mayat Encik Khairi pagi tadi, kawan dia yang jumpa, kat ladang getah lama sana."
	Jas tersentak. Barulah dia faham kenapa tubuh mak terasa berat. Kini rasa berat yang sama turut membelenggu hatinya. 
	"Ma...mayat?" soal Jas kembali.
	Kedua-dua anggota itu mengangguk. "Sekarang ni kami dah bawak mayat Encik Khairi ke hospital untuk bedah siasat. Insya-Allah, petang ni...eh cik, cik ok ke?"
	Jas tak mampu lagi memaut tubuh mak, lututnya yang sudahpun lemah tidak mampu lagi untuk menanmpung beratnya sendiri. Kini dia sudahpun berlutut, dengan memegang tubuh mak. Dia dan mak sama-sama terduduk, dengan wajah yang dirundung awan mendung. Mak sudahpun mengalirkan air mata sekali lagi. Jas sedang sedaya upaya menahan bah di matanya.
	"Cik, Puan, ok ke?" soal anggota polis di depan mereka. Kini mak pula yang sedaya upaya mencekalkan hatinya. Jas pula sekadar termenung kosong, memandang pangkin di depan rumah.
	"Ok, nanti kami akan ke hospital, untuk ambil mayat," tutur mak.
	"Ada apa-apa yang kami boleh bantu ke?" soal anggota itu lagi.
	"Kalau boleh, tolong sampaikan semua ni pada Tok Ketua boleh? Kami nak sangat bantuan dia untuk ke hospital. Kami tak ada kenderaan," tutur mak lagi.
	Kedua-dua anggota itu mengangguk, lalu terus berlalu pergi. Meninggalkan Jas dan maknya yang masih lagi terduduk, kedua-duanya saling berpelukan antara satu sama lain. Setelah beberapa ketika akhirnya bah di mata Jas tak mampu tertahan lagi. Ianya mula gugur membasahi pipi.	
	
3
	Video yang dimainkan di komputer itu sudah diulang lebih dari 20 kali. Namun Mahirah masih tetap tak berpuas hati. Diulangnya, lagi dan lagi. Sambil kepalanya ligat berputar mencari jawapan, dari persoalan yang menerpa. 
	Tangan Mahirah masih di tetikus, dan matanya terpaku di depan skrin. Tapi walaupun sudah dimainkan banyak kali, dibesarkan, difokuskan sampai tahap imej yang ada di skrin menjadi pecah, tapi jawapan yang dicari masih lagi tak ditemui. Yang ada hanyalah persoalan yang bertambah. Kini sudahpun menggunung.
	"TUK-TUK"
	Bunyi ketukan di pintu hampir sahaja tak didengari Mahirah. Mujurlah lelakinya memanggil. "Sayang."
	"Masuk."
	Hanis melangkah memasuki pejabat ketuanya, yang juga merangkap isterinya. Matanya terus terpaku pada Mahirah yang tak mengangkat lansung wajah. Mata si isteri terpaku pada skrin komputer. Entah kenapa rasa marah tiba-tiba sahaja muncul, tapi kecil sahaja, seperti bara api. Mahirah tak pernah berkelakuan sebegini. 
	"Sayang," panggil Hanis sekali lagi, disusuli dengan berdehem yang kuat. Ia berjaya menarik perhatian isterinya.
	"Ya," balas Mahirah, pendek. Wajahnya terkejut, seperti baru sahaja menyedari kehadiran Hanis di situ. Tapi sebentar sahaja, selepas beberapa saat Mahirah kembali merenung ke arah skrin.
	"Sayang tengok apa tu?" soal Hanis kembali. Mahirah tak menjawab, sebaliknya masih lagi termenung memandang sesuatu di depannya. Marah yang tadinya sekadar bara kini menyala.
	Hanis hampir-hampir sahaja ingin menutup skrin komputer itu, dia tak suka diperlakukan sebegitu. Diendahkan seperti dia lansung tak wujud. Mujurlah, Mahirah masih sedar dengan kehadiran suaminya.
	"Owh. Tak ada apa-apa. Abang nak apa?" soal Mahirah kembali, yang kini sudahpun mengalihkan sepenuhnya wajahnya dari skrin. Mata yang membiru itu kini merenung memandang Hanis, membolehkan lelaki itu melepaskan nafas lega.
	"Tadi Prof Shankar kata dia datang nak jumpa awak. Dia ketuk banyak kali tapi awak tak jawab," tutur Hanis, yang kini sudahpun melabuhkan punggungya di sofa. 
	"Owh," balas Mahirah, pendek. Menyedari akan kesilapannya dia mula menutup komputer riba di depannya. Memastikan perhatiannya penuh.
	"Jadi dia jumpa saya tadi. Dia mintak saya sampaikan pada awak," sambung Hanis lagi.
	"Apa dia?" soal Mahirah.
	"Dia cakap, kebanyakan mesin dan apparatus kita banyak rosak sebab eksperimen hari tu. Dia perlukan sekurang-kurangnya 2 bulan, untuk pastikan semua berada dalam keadaan yang baik, sebelum kita boleh teruskan lagi eksperimen kita. Itu, kalau tak termasuk dengan penambahbaikan yang dia nak buat."
	"2 bulan?" soal Mahirah. Hanis mengangguk. Gadis itu kini mencapai kalendar yang terletak di atas mejanya, sambil membelek-belek isi kalendar itu. Bila sampai ke helaian yang dikehendaki, mata gadis itu terbungkang besar. Sebelah tangannya mula menutup mulut yang sudahpun ternganga.
	"Sayang, kenapa ni?" soal Hanis, yang sudahpun menyedari perubahan wajah Mahirah.
	"Tarikhnya terlalu dekat," balas Mahirah, membuatkan Hanis menyengetkan kepala. "Huh?"
	Menyedari yang kata-katanya itu tak difahami Hanis, Mahirah memanggil lelakinya itu menghampirinya.
	"Boleh tak saya tunjuk awak sesuatu?" 
	Hanis bangun, menghampiri isterinya, yang kini sudahpun membuka kembali komputer. Sebaik sahaja lelakinya itu sampai, Mahirah terus memainkan kembali video itu dari mula.
	Gambar di skrin itu kabur, berbiji-biji seperti butir pasir, tapi sekali imbas sahaja Hanis sudah mengenali rakaman itu diambil di mana. Di laluan koridor sebelum menghampiri pintu besi yang menjadi tumpuan eksperimen. Pada mulanya tiada apa sangat yang boleh kelihatan di skrin. Hanya kegelapan dan bayang-bayang.
	"Ni masa..." tutur Hanis, tapi Mahirah terlebih dahulu menjelaskan.
	"Ni masa blackout hari tu. Nampak tak apa kat skrin ni?" soal Mahirah.
	Hanis menumpukan sekali lagi matanya pada skrin. Ya, walaupun dalam keadaan yang gelap dia masih boleh nampak, kelibat bayang yang menderu melepasi kamera, seperti ada sesuatu yang masuk dari pintu besi, ke ruang koridor. Terbeliak besar mata Hanis.
	"Tapi, tapi kita tak jumpa sesiapapun," tutur Hanis kembali. Ya, eksperimen sudahpun berlalu 2 hari lepas. Dari hari eksperimen sampai sekarang tiada sebarang tetemu tak diundang pun yang dijumpai di makmal ini.
	"Ya, saya tahu. Kemungkinan besar juga yang tetamu kita ni bukan datang dari masa kita. Dia datang dari masa yang lain, dan dia dapat kembali ke masa dia," jelas Mahirah.
	"Tapi macam mana. Rakaman ni menunjukkan yang dia bergerak satu hala je. Pintu yang besi tu sahaja yang bersambung dengan rumah tu. Pintu yang lain bersambung dengan makmal," bantah Hanis.
	Mahirah sekadar mengangkat bahu. "Saya tak tahu. Saya masih tak boleh fikirkan macam mana ia boleh berlaku. Yang saya tahu, itu je kemungkinan yang ada. Satu-satunya penjelasan yang boleh diterima. Tapi bukan tu je," tutur Mahirah lagi.
	Hanis tidak memberikan komen. Sekadar berdiri dan menumpukan matanya pada skrin. Tapi entah kenapa debaran sudah pun bermula di jantungnya. Perlahan sahaja, tapi ia tetap terasa.
	"Saya cuba untuk terangkan gambar ni, dan masukkan ia dalam PhotoShop. Saya adjust dia punya exposure, dan terangkan sikit brightness dia. Sekarang awak nampak tak apa yang saya nampak?" soal Mahirah.
	Berkerut dahi Hanis, cuba untuk memahami apa yang dimaksudkan isterinya itu. Pada mulanya dia tak dapat membaca apa yang sedang dilihat di skrin. Bayang yang tadi melintas tidak lagi hitam sepenuhnya. Ia memakai sesuatu di badannya. Barangkali T-shirt yang berwarna putih (yang putihnya sudah tercemar dengan kekotoran), dan juga seluar jeans. Disebabkan bayang itu melintas, ia nampak kabur di depan skrin, tapi....
	Mata Hanis terbeliak sekali lagi. Tapi gerak matanya itu tak terisi dengan amarah, tak seperti tadi. Kerana matanya itu mengenali apa yang sedang dilihat di skrin. Ya, walaupun khabar, dia kenal gerak tubuh kawannya yang sudahpun lama menghilang.
	"Bahu yang lebar, gerak kaki yang kurang sempurna, tapi pantas. Tak akan awak dah lupa, ini kawan lama awak kan?" soal Mahirah kembali.
	Hanis tak menjawab, sebaliknya mengambil tempat duduknya di sebelah Mahirah. Wajahnya yang tadi seolah bersinar kini malap, hilang bersama darah yang tak lagi menyentuh muka.
	"Apa maksud semua ni Mahirah?" 
	Mahirah menggelengkan kepala. Wajahnya turut sama pucat. "Saya tak tahu. Semua ni macam ada perkaitan antara satu sama lain, tapi...."
	"Mungkin tu bukan dia. Sebab gambar ni kabur, kita tak nampak pun dengan jelas muka yang dalam video ni," potong Hanis.
	"Saya pun fikir macam tu pada mulanya. Tapi berapa banyak kali pun saya cuba untuk menipu diri saya, mengatakan yang dalam video ini bukan DIA, saya tak boleh. Sekali imbas je saya boleh tahu, yang berlari itu Jas," tutur Mahirah.
	Hanis menggelengkan kepala. "Tapi kita tak tahu tu. Ia boleh jadi sesiapa sahaja. Yang kebetulan ada gaya larian yang sama dengan Jas!"
	"Tolonglah Hanis. Kalau betul pun ada orang macam tu dalam dunia ni, siapa lagi yang tahu pasal rumah ni? Awak sendiri cakap, yang dia hilang bila dia naik ke atas rumah lama ni, 10 tahun yang lalu. Ada kemungkinan tak, yang dia sebenarnya tak hilang, tapi kita yang bawak dia ke sini?" soal Mahirah kembali.
	Hanis tak menjawab, sebaliknya hanya berpeluk tubuh. Berkerut dahinya memikirkan soalan yang baru sahaja menerpa dari Mahirah. Kini barulah dia faham kenapa hatinya dari tadi berdebar. 
	"Hanis?" panggil Mahirah, bila suaminya itu sekadar diam.
	"Kalau awak kata kita yang bawak dia ke sini, mana dia sekarang?" 
	Mahirah mengangkat bahu. "Mungkin dia dah ada kat luar sana. Terlepas dari makmal kita."
	Hanis menggelengkan kepala. "Tak mungkin. Dalam keadaan blackout macam tu, tak ada siapa pun boleh keluar dari makmal ni. Lagipun blackout tu tak sampai 5 minit pun. Tak mungkin dia boleh keluar dari sini secepat tu."
	"Ok. Kita abaikan teori saya tu. Tapi, macam yang saya cakap, ni, yang baru sahaja keluar dari pintu besi ni, kawan lama awak. Jas, yang dah menghilang 10 tahun yang lalu," tutur Mahirah lagi.
	"Pada hari yang sama ayah meninggal dunia," tutur Hanis lagi. Mahirah tak menawarkan sebarang komen, sekadar memegang tangan dan bahu suaminya, menawarkan pelukan simpati. Mahirah dapat merasakan debar di jantung Hanis, yang kencang didorong taufan taufan di dalam hatinya. Perlahan-lahan dia mengurut belakang badan suaminya, mengharapkan debar itu surut.
	"Saya pun tak suka dengan apa yang kita jumpa ni sayang. Ia mewujudkan perkaitan yang kita tak tahu selama ni wujud. Berapa banyak lagi perkaitan macam ni yang ada kat luar sana, menunggu masa untk menjerat kita yang alpa?" 
	Hanis perlahan-lahan menoleh tubuh Mahirah, sambil memegang kedua belah bahu isterinya itu. "Apa yang awak cuba sampaikan ni?" 
	"Awak kata yang bila Jas naik je ke rumah lama tu, terus kerumunan berdarah turun, dan menyerang seluruh kampung," tutur Mahirah, Hanis sekadar mengangguk.
	"Dan eksperimen kita yang kedua akan hanya boleh dilakukan 2 bulan lagi, menghampiri 16 Jun," tutur Mahirah lagi.
	Kini, bukan sekadar kelopak mata Hanis sahaja yang terbuka besar, mulutnya turut sama ternganga, diikuti dengan telepak tangan yang mula menutup pintu mulut. "Maksud awak.... kita...?"
	Mahirah mengangguk. "Ya, kemungkinan besar, eksperimen kitalah punca kerumunan berdarah tu datang."

4
	Di tepi pantai, bersaksikan ombak yang menghempas lembut, dengan gerak manja, seolah-olah sedang membelai pasir pantai. Angin yang datang, bertiup perlahan, menyejukkan tubuh badan, tapi tak terlalu kuat sehingga mengerbangkan rambut ke belakang. Cahaya matahari juga turut sama bersinar indah, tak terik, mewujudkan suasana yang damai buat manusia di bawahnya.
	Jas, yang sedang duduk di atas batang pokok kelapa, sedang terpaku memerhatikan air laut yang membiru. Ketenangan yang ada di sekitar, berbeza sungguh dengan apa yang sedang dirasai dalam hatinya. Hati Jas kini bak dilanda taufan yang garang. Seluruh perasaan yang ada dalam dirinya kini berputar pada kelajuan yang tinggi, berkecamuk dan bercampur antara satu sama lain, sehingga menerbitkan air mata yang sudahpun turun laju, sejak 2 hari yang lepas.
	"Kau tahu tak bapak kau tu dah berhutang ribu-ribu dengan aku? Untuk beli najis tu? Selagi aku tak dapat duit tu, jangan harap kau dapat tanam bapak kau kat kampung ni!"
	Kata-kata Tok Ketua itu masih terngiang-ngiang di ruang memorinya. Menambahkan lagi sebak yang sudahpun menggunung di dada. Disebabkan keengganan Tok Ketua, Jas dan mak terpaksa meminta bantuan hospital, untuk menanam mayat ayah di kubur berdekatan dengan bandar. Sekarang, jika Jas ingi melawat kubur ayahnya sendiri, dia terpaksa menaiki bas.
"Hidup menyusahkan orang, dah mati pun nak menyusahkan orang lagi!"
	Suara yang bergema di ruang memori itu tak dikenalinya. Hanya didengari ketika dia sedang pulang dari sekolah. Melihat raut wajah penutur kata-kata itu sudah cukup sebagai kepastian. Yang dituturkan itu merujuk kepada ayahnya. Basah lagi pipi Jas
	Adakah ini nasibnya? Anak kepada sang penaagih yang kini dipinggirkan masyarakat. Ketika ayahnya dimandikan, disembahyangkan, tak ada seorang pun dari penduduk kampung yang datang memunculkan diri. Barangkali mereka tak tahu, ataupun mereka tak mahu dikaitkan dengan si penagih dadah.
	"Jas..."
	Lembut suara panggilan itu. Tanpa menoleh pun Jas tahu yang Izwan yang sedang berdiri di belakang, memanggil namanya. Jas mengambil keputusan untuk tak menjawab panggilan itu. Izwan melangkah perlahan, menghampiri kawannya dari belakang.
	"Jas...maaf, aku baru dapat tahu."
	Jas memejam matanya sekuat yang mungkin. Menahan bah air mata yang masih lagi tak kering. Sebak di dadanya yang tadi menggunung, kini hampir membuak, menunggu masa untuk meletus. 
	"Bapak kau tak beritahu?" soal Jas, perlahan. Hendak menyembunyikan tanda sebak pada suaranya. Izwan yang faham maksud di sebalik soalan itu kini berdiri di depan Jas, sambil menunduk memandang sahabatnya itu.
	"Jas, kau pun tahu bapak aku macam mana kan, aku mintak maaf," tutur Izwan, sambil cuba untuk bertentang mata dengannya. Tapi Jas mengalihkan pandangannya, memandang kosong pada laut di depan.
	"Kau tak perlu minta maaf apa-apa Izwan. Kau tak salah dalam hal ni. Bapak kau pun tak salah. Aku yang salah, sebab dilahirkan jadi anak penagih," balas Jas kembali.
	Kini tiba giliran Izwan pula untuk menundukkan wajah. Kata-kata Jas tadi menusuk terus di dadanya. 
	"Jas.." tutur Izwan, sebak.
	"Aku..aku dah beritahu pada Hanis, pasal ayah kau. Dia tak dapat nak balik hari ni. Tapi dia cuba untuk balik hujung minggu ni. Dia..."
	Izwan tak dapat menghabiskan bicaranya, kerana tangannya terlebih dahulu digenggam Jas.
	"Ada along cari bapak aku semalam."
	Izwan terkedu. Situasi Jas yang sudahpun kini tak mampu bangun kembali. Kerana tangga yang hampir menghempapnya. 
	"Kenapa?" soal Izwan kembali, walaupun tahu yang jawapan sudapun ada di ruang kepalanya.
	Suara Jas kembali sebak, membuatkan pertuturannya tak sempurna. Tapi Izwan masih dapat menangkap apa yang dikata.
	"Bapak aku pinjam RM 10,000 sebelum dia meninggal. Katanya nak beli bot baru. Tapi aku tak pernah nampak pun bot tu," jelas Jas kembali.
	Izwan mengangguk tanda faham. Tapi dia hanya mendiamkan diri. Tak mampu menawarkan sebarang ulasan.
	"Mak aku keluar ke bandar hari ni. Nak mula minta kerja. Jual kuih je tak cukup. Duit yang kami ada ni hanya cukup-cukup makan je. Aku pun rasa nak buat benda yang sama."
	"Jas?" soal Izwan, meminta kawannya itu menjelaskan dengan panjang lebar ayat terakhirnya. Jas sekadar menunjuk, dengan wajah yang dipenuhi awan mendung. Basah seluruh pipinya.
	"Mak aku tak bagi. Dia kata aku kena habiskan sekolah. Tapi tak akanlah aku nak biarkan mak aku macam tu. Seorang diri membanting tulang demi aku."
	"Tapi mak kau cakap betul Jas. Kau kena habiskan sekolah. Zaman sekarang ni orang tak ada sijil susah nak dapat kerja."
	Jas menawarkan senyuman yang separuh masak. "Aku kena cuba. Aku tak boleh biarkn mak aku keseorangan. Aku nak cari kerja mulai esok." Gadis itu tiba-tiba bangun, membuatkan Izwan mendongak dengan mulut yang terkedu. Sukar untuk dia menerima apa yang berlaku, tapi sukar juga untuk dia menghalang hati yang cekal seperti Jas. Dia hanya mampu memerhati.
	"Maaf Izwan. Kau cakap dengan Hanis dia tak payahlah balik jumpa aku. Aku pun masih takut nak jumpa dengan dia. Aku takut, yang dia tak boleh maafkan aku," tutur Jas lagi, yang sudahpun berlalu melangkah pergi, tanpa menoleh lansung ke belakang.
5
	Seluruh penduduk Camar sedang enak dibuai mimpi ketika Sangkala datang dengan bala tenteranya. Gegaran yang dirasai pada mulanya disangkakan serangan kerumunan berdarah. Rupanya ia serangan manusia yang dipenuhi dengan amarah.
***
	Bunyi penggera yang kedengaran membangunkan terus Zulaikha dari tidur yang kurang enak. Mimpi yang dah beberapa hari menjengah tidurnya, terhenti di tengah. Zulaikha bangun pantas, terduduk di atas katil, sambil matanya melilau ke kiri dan kanan, melihat bilik sakit yang masih lagi kosong.
	Bunyi penggera itu masih lagi bersahut-sahutan, menimbulkan debar di hati gadis itu. Zulaikha tahu penggera itu menandakan yang mereka sedang diserang. "Sangkala ke?" tutur Zulaikha seorang diri.
	Tanpa berfikir panjang, Zulaikha menolak selimut, dan mula menyarung selipar di bawah katilnya. Seluruh badannya masih lagi terasa sakit, tapi dia tak mahu terperangkap di sini menanti penyerang Camar. Dia perlu membantu mana yang perlu.
	"Zulaikha!" Dalam kesusahan Zulaikha ingin menyarung selipar (sampai naik berpeluh), dia tak menyedari kehadiran Hamid di depan pintu. Kawannya itu yang berlari-lari anak menghampirinya, kini sudahpun lengkap berpakaian tempur. Hamid yang kini sedang berdiri di depan Zulaikha mencampakkan sebuah bagasi di atas katil.
	"Kau boleh bergerak tak?" soal Hamid.
	Zulaikha mengangguk. "Sakit aku dah surut sikit."
	"Kalau macam tu kau bersiap. Kita kena pergi dari sini," tutur Hamid kembali.
	"Sangkala ke?" soal Zulaikha.
	"Ya. Tapi mereka masih lagi di luar. Mereka masih tak dapat lepas pengawal sempadan," jelas Hamid.
	Zulaikha melepaskan nafas yang lega. Dia menoleh memandang beg baju yang sudahpun terbuka. Kelihatan sepasang baju dan seluar tersedia, berserta dengan uniform tempur yang barangkali lebih sesuai dengan situasi semasa. Ada juga sepucuk pistol yang terletak kemas di tepi timbunan baju. Zulaikha sudah mula mengambil baju untuk disalin, ketika dia tersedar sesuatu. Matanya tajam menjeling memandang Hamid yang dari tadi hanya berdiri bak pengawal di depannya.
	"Apa dia?" soal Hamid, tak faham dengan jelingan tajam itu. 
	 "Tak akanlah aku nak tukar baju depan kau!?" 
	"Owh," tutur Hamid yang mula menggaru kepala, sambil memalingkan badan, dan duduk di katil yang jauh dari Zulaikha. Membolehkan gadis itu menyalin baju dan bersiap.
	"Berapa ramai?" soal Zulaikha.
	"Tak pasti. Tapi nampak macam Sangkala bawak semua bala tentera dia," balas Hamid.
	"Perang," tutur Zulaikha, pendek. 
	Hamid mengangguk, walaupun tahu bahasa badannya itu tak mampu dilihat Zulaikha. "Dia nak hapuskan semua yang boleh menentang."
	"Ataupun ada sesuatu yang sedang dicarinya?" soal Zulaikha kembali. Memori perbualan dia dan Sangkala kini sedang dimainkan semula di ruang fikirannya. Berulang-ulang membentuk satu hipotesis yang masih lagi kabur.
	Hamid yang kurang faham menoleh ke belakang, "Apa..."
	"Oi! Jangan toleh!!"
	Hamid mengangkat tangannya, tanda meminta maaf, lalu pantas berpaling kembali ke depan. "Apa maksud kau?" tutur Hamid, menghabiskan soalannya.
	Zulaikha yang sudahpun selesai menyarungkan baju mengeluh, melangkah menghampiri Hamid. Sambil meletakkan tangan di atas bahu lelaki itu, Zulaikha berkata, "Kita cuma tahu Sangkala tu musuh kita. Tapi kita tak pernah tahu apa yang dia sebenarnya nak. Kenapa dia beria sangat bermusuh dengan Camar dan seluruh penduduknya?" Zulaikha melontarkan persoalan.
	Hamid kini mendongak memandang Zulaikha yang memandang kosong ke depan. Parut terbakar di wajah gadis itu kelihatan jelas di matanya. Membuakan mendung di gadis itu kelihatan seperti ribut yang menanti untuk menjelma.
	"Sebab prof?" soal Hamid, juga melontarkan jawapan.
	"Huh?" soal Zulaikha, tidak faham dengan apa yang dimaksudkan Hamid.
	"Razif cakap, yang Sangkala hanya bermusuh dengan kita sebab Prof Shankar," jelas Hamid.
	Zulaikha terkedu, memikirkan kata-kata Hamid. Apa yang dia tahu selama ini, Sangakala adalah ketua kultus, di mana pengikutnya percaya Sangkala bakal menyelamatkan mereka dari bencana akhir zaman. Tapi tak pernah pula dia mendengar nama Shankar disebut-sebut pengikut Sangkala.
	Zulaikha menggelengkan kepala. "Aku tak rasa begitu. Apap-apa pun kita perlu jumpa Prof. Mungkin dia ada jawapannya. Aku pun ada benda nak ditanya pada prof."
	Mendengar sahaja nama prof wajah Hamid berubah seperti baru sahaja lepas ditampar. Dia terus pantas menggelengkan kepala. "Tak boleh Zulaikha. Kita kena keluar cepat dari sini!"
	"Kenapa? Aku boleh lawan mereka. Siapa sahaja yang Sangkala hantar aku boleh tumpaskan."
	"Arahan prof. Dia suruh kita tinggalkan tempat ni secepat mungkin," tutur Hamid lagi.
	Barulah Zulaikha faham apa yang berlaku. Mengapa Hamid kini berada di biliknya, memintanya bersiap secepat mungkin. Prof meminta Hamid untuk membawanya melarikan diri, meninggalkan Camar di belakang.
	"Tak boleh," tutur Zulaikha sambil mennggelengkan kepala. "Aku tak boleh tinggalkan Camar macam tu je. Aku perlu jumpa Prof. Banyak lagi aku nak tanya pada dia," sambung Zulaikha sambil berjalan melepasi Hamid menuju ke pintu. Pistol sudahpun tersisip kemas di belakang seluarnya, membuatkan Hamid kaku sebentar. Tapi sebaik sahaja kaki Zulaikha setapak keluar, tangan Hamid terlebih dahulu menahan tangan Zulaikha.
	"Jangan Zulaikha. Kita kena keluar dari sini. Prof suruh aku pastikan kau selamat," tutur Hamid.
	Zulaikha menggelengkan kepala dan kini berpaling memandang kawannya. Di luar, kedengaran bunyi dentuman yang semakin kuat, menandakan Sangkala dan orang-orangnya yang semakin hampir.
	"Hamid, aku tak boleh pergi tinggalkan tempat ni macam tu je. Prof Shankar adalah segalanya buat aku. Dia yang selamatkan aku selama ni. Tak akanlah aku nak tinggalkan dia berhadapan dengan Sangkala sendirian?" hujah Zulaikha.
	Hamid terdiam. Beribu hujah cuba dibentuk, tapi tak ada satu pun yang mampu diutarakan. Hanya arahan dari Prof Shankar sahaja yang terlintas di ruang fikirannya.
	"Tapi, prof Shankar cakap..."
	Zulaikha kini memegang bahu Hamid, "Camar perlukan kita Hamid. Tak akan kita nak larikan diri masa Camar diserang. Tak akan kita nak jadi penakut?" tutur Zulaikha lagi, cuba menjentik perasaan kawannya itu. 
	Akhirnya Hamid melepaskan keluhan yang panjang, lalu mengangguk. "Mari, aku rasa prof masih ada di bilik kawalan."
	Zulaikha tersenyum lalu mengikut Hamid yang membawa mereka melepasi koridor bilik sakit. Di luar bunyi letupan kini semakin hampir, menandakan Sangkala kini sudahpun berada di pintu Camar.

6
	Camar, yang terletak di ruang bawah tanah hanya ada satu pintu yang diketahui oleh penduduknya. Pintu yang terletak di ruang kereta api bawah tanah terlindung dengan simbol dan kod rahsia yang hanya diketahui oleh penduduk Camar. 
	Namun begitu, disebankan Camar merupakan bekas stesyen kereta api bawah tanah, ia tetap terletak di tengah-tengah landasan kereta api. Dan walaupun ia telah ditutup dengan dua dinding besi, dan laluan itu telahpun ditutup dengan runtuhan ketika serangan Kerumunan Berdarah, ia tetap boleh dimasuki, terutama pada siapa yang mencari.
	Kerana itulah Shankar dan juga ahli majlis tertinggi meletakkan pengawal sempadan di kawasan darat, berhampiran dengan bangunan runtuh. Kerana di situlah merupakan kawasan masuk Camar yang masih ada, terdedah kepada serangan musuh.
	Kini, pengawal sempadan yang ada semuanya sudahpun terkorban. Sangkala berjalan ke depan, tanpa menghiraukan mayat pengawal yang bergelimpangan, masing-masing dengan tubuh yang sudahpun dimamah peluru. 
	"Kau! Pergi! Sini bukan.... tempat kau!!" 
	Jeritan dari salah seorang pengawal yang masih lagi boleh menghela nafas membuatkan Sangkala menoleh. Dengan perlahan Sangkala melangkah, menghampiri pengawal itu, yang masih lagi memuntahkan darah dari mulutnya. Nafas pengawal itu sudahpun tersekat-sekat, menahan sakit dan perit yang terlampau. Kini matanya pula terbeliak besar, melihatkan Sangkala dengan topengnya menghampiri, sambil mengeluarkan sebilah pisau dari sarung di kakinya.
	"Aku Sangkala. Betul cakap kau. Tempat aku bukan di sini. Bukan di kalangan kau makhluk hina yang kini hanya menunggu masa."
	Sangkala menuturkan kata-kata itu sambil menusuk pisau ke peha sang pengawal. Darah termuntah dari mulut pengawal yang kini sudahpun menjerit kerana kesakitan yang dirasa kini sudahpun meningkat berkali ganda. Terpercik darah itu ke topeng Sangkala, yang sedikit pun tak terkesan dengan jeritan yang didengarinya. Kerana di balik topeng itu, Sangkala sedang tersenyum.
	Tak sampai beberapa ketika, pengawal itu sudah tak lagi menjerit. Pisau itu yang kini sudahpun menghampiri kelengkang, dibiarkan terbenam. Sangkala yang sudahpun puas, kini bangun mengepelai orang-orangnya. Yang semua sudahpun bersedia untuk menggempur Camar.
	Hari ni, dendamnya akan terbalas.
***
	Dengan dentuman yang sudahpun terhenti, Zulaikha dan Hamid berlari sepantas yang mungkin. Destinasi mereka terletak di tengah-tengah Camar, pejabat prof Shankar yang juga merupakan bilik majlis tertinggi. Tapi langkah mereka dihalang puluhan penduduk Camar yang masing-masing sedang berpusu-pusu melarikan diri.
	Masing-masing dengan wajah yang sugul, ada yang dirundung ketakutan, ada yang sudahpun meraung. Lebih-lebih lagi bila mengetahui musuh sudahpun ada di depan pintu.
	"Mana mereka nak pergi?" soal Zulaikha, sedaya upaya cuba untuk mengemudi laluan yang cepat buatnya. Dia terpaksa menepis dengan lembut penduduk Camar yang masing-masing hanyut dalam ketakutan ataupun kesedihan, sampai tak menyedari kehadirannya.
	"Majlis tertinggi dah keluarkan arahan untuk berpindah," balas Hamid, yang menyusur tak jauh dari belakang. Dia pun kelihatan bersusah payah merentas lautan manusia yang datang dari arah bertentangan.
	Zulaikha membawa dirinya ke tepi tangga, bersandar sambil menunggu ketibaan Hamid. Kepalanya ligat berpusing, diikuti dengan debar di jantung. Resah melihat penduduk Camar yang masing-masing sudahpun melarikan diri. Adakah ini pengakhirannya?
	"Kita nak lari ke mana?" soal Zulaikha, sebaik sahaja Hamid hampir.
	Hamid tercungap-cungap sambil menarik nafas yang panjang. "Ke utara. Sanktuari Merak masih lagi terbuka."
	"Mereka nak terima kita ke?" soal Zulaikha, cuba mengingatkan kembali lawatannya kali terakhir ke Merak. Mereka ada masalah mereka sendiri, mana mungkin mereka boleh menerima masalah dari Camar.
	Hamid mengangkat bahu. "Kita tak ada tempat lain lagi nak pergi."
	"BOOOOM!!!"
	Bunyi letupan itu menggegarkan seluruh isi Camar. Hamid dan Zulaikha hampir sahaja melutut, takut-takut bumbung yang melindungi mereka runtuh. Dengan tangan di telinga, mata Hamid tertumpu pula pada dinding besi yang ada di penghujung Camar. Asap yang berkepul-kepul dari situ mengesahkan apa yang dirasa.
	"Mereka dah pecah masuk. Mereka dah pecah masuk!!" jerit salah seorang dari penduduk Camar.
	Jeritan itu bagaikan wabak, merebak ke seluruh penduduk Camar. Masing-masing yang tadinya bergerak separa tenang kini sudahpun huru-hara. Masing-masing sudah mula berlari, dalam keadaan lintang pukang, menuju ke arah yang bertentangan. Dengan jeritan yang hingar-bingar, suasana di dalam Camar terus berubah menjadi medan perang.
	Tiba-tiba sahaja salah seorang dari mereka menangkap tangan Zulaikha, membuatkan gadis itu terkejut. Kelihatan seorang perempuan yang basah pipinya, memandang wajah Zulaikha dengan penuh pengharapan.
	"Tolong, tolonglah kami, wira. Wira dari Teramung masa," tutur perempuan tua itu, seperti merayu. Zulaikha kaget sebentar, tak mampu bersuara. Kata-kata perempuan tua itu terasa seperti tajam, memusuk ke jantungnya.
	"Zulaikha, mereka dah masuk ke dalam. Kita kena cepat," mujurlah Hamid ada di situ, memecah kekakuannya. Zulaikha menarik tangannya, sekuat yang mungkin, dan mengikut Hamid yang kini sudahpun berlari jauh di depan. Sempat Zulaikha menoleh melihat perempuan tua itu yang matanya masih lagi terpaku melihatnya. Ada sesuatu pada pandangan perempuan itu yang menusuk ruang memorinya yang masih lagi berkunci.
	Tapi Zulaikha berpaling semula ke depan. Fokusnya masih lagi pada Prof Shankar. Dan melihatkan orang-orang Sangkala yang sudahpun melepasi sempadan Camar, dia perlu bergerak lebih pantas. 

Zulaikha di Penghujung Masa
Oleh Abu Hudzaifah

Sinopsis:


















Prolog 
	Perempuan bernama Zulaikha itu memandang padang tandus di depannya dengan pandangan yang kosong. Sambil melihat sinar matahari yang kian malap. Tenggelam di ufuk, membawa bersamanya langit malam.
	Sambil duduk di tebing bangunan tinggal, kakinya dibiarkan terbuai-buai. Walaupun gayanya seperti budak sekolah yang girang hatinya, tapi hatinya tak seperti itu. Hatinya berat. Berat mengenangkan masa depan yang semakin kelam. Seperti cahaya matahari yang kian tenggelam.
	Kata-kata Prof Shankar muncul di kepalanya, menjuihkan realiti yang menambahkan lagi berat di hatinya.
"Malapetaka ni masih belum berakhir."
	Zulaikha mengeluh lagi, lalu bangun dan menoleh melihat sekitarnya. Bandar yang dulunya penuh dengan manusia kini tinggal tandus, hancur, dipenuhi debu. Bangunan-bangunan yang dulu berdiri megah kini terlantar. Ada yang terbaring, ada yang senget sebelah, ada juga yang cacat, berdiri dengan separuh badan telahpun musnah. 
	Zulaikha menarik pula nafas dengan dalam. Cuba untuk menghirup udara yang ada di sekitarnya. Jika 10 tahun dulu, udara itu barangkali segar, penuh dengan hidupan. Jika ada bau yang kurang enak pun, ia barangkali datang dari asap rokok, ataupun asap kenderaan.
	Tapi kini apa yang menerjah hidungnya hanyalah debu, dan juga bau kematian. 
	Mata Zulaikha kini terpana pada sesuatu yang besar. Timbul di balik timbunan runtuhan di sebelahnya. Bentuknya yang seperti donut berwarna kuning itu menarik perhatiannya. Menjentik memorinya.
	"Kat mana aku pernah nampak benda ni ye?" tutur Zulaikha sendirian. Barangkali donut itu adalah logo sebuah syarikat makanan satu ketika dulu. Yang biasa menjadi tempat persinggahannya sewaktu dia kecil. Di saat ketika bumi masih lagi belum diserang kerumunan berdarah.
	"Teet"
	Bunyi yang datang dari alat komunikasinya itu mengejutkan Zulaikha. Zulaikha menekan butang di pergelangan tangannya, menyambut panggilan dari ibu pejabat.
	"Malam dah nak tiba Zul. Kau kena cepat cari tempat berlindung," tutur Hamid.
	Mata Zulaikha dinaikkan ke atas. "Aku tak suka kau panggil aku Zul. Aku perempuan lah."
	"Aku panggil kau Zul sebab perangai kau yang macam jantan," balas Hamid kembali.
	"Dah orang jantan semua tak nak volunteer, terpaksalah perempuan macam aku yang pergi," balas Zulaikha dengan tajamnya.
	Terdiam sebentar Hamid. Bunyi yang tadi datang nyaring dalam radio kini digantikan dengan bunyi statik. 
	Zulaikha hampir-hampir ingin menutup alat komunikasi, sebelum Hamid bersuara sekali lagi.
	"Kau, nasib baik Razif tak dengar tadi. Kalau tak, mesti dia mengamuk."
	"Ah, Razif tu. Tahu bagi arahan je. Tiba time nak volunteer, dia yang duduk paling belakang," balas Zulaikha lagi, menyampaikan ketidakpuasan hatinya.
	Kedengaran suara Hamid yang mengeluh. "Apa-apapun, tak kisahlah kau lelaki ke perempuan, kau kena cari tempat berlindung. Kau tak nak ada kat permukaan bila kerumunan berdarah datang," nasihat Hamid lagi.
	Kali ini Zulaikha pula yang mengeluh. Matanya memandang kembali matahari yang kini sudahpun separuh di ufuk. Dari jauh lagi telinga Zulaikha boleh menangkap ngauman yang boleh menaikkan seluruh bulu roma. Zulaikha tahu ada benarnya kata-kata Hamid itu.
	"Aku masih belum jumpa lagi lokasi primer.Kalau betullah maklumat yang diberikan Prof Shankar, ia patutnya ada dalam salah satu bangunan ni. Tapi dah seharian aku mencari," balas Zulaikha kembali.
	"Sekejap. Kau kena ingat, Melaka merupakan antara bandar yang diserang kerumunan mega. Banyak bangunan dia musnah dalam runtuhan," jelas Hamid.
	"Jadi?" soal Zulaikha, masih belum faham apa yang cuba disampaikan.
	"Jadi, kemungkinan lokasi primer ada di bawah runtuhan," balas Hamid kembali.
	Ternganga mulut Zulaikha. Cepat-cepat dia mengeluarkan buku nota yang tersimpan di poket seluarnya. Dibuka buku nota itu pada muka surat yang terakhir. Tersemat kemas gambar di situ. Gambar sebuah bangunan dengan logo donut besar berwarna kuning terpampang di bumbungnya.
"Donut Diraja"
	Jika bangunan dengan logo donut tu ada di sebelah kirinya, jadi lokasi primer yang dicarinya pasti ada di bawah tapak kakinya sendiri. Barangkali di runtuhan yang paling bawah sekali.
	"Zulaikha! Zulaikha!"
	"Ya, aku kat sini," balas Zulaikha.
	Kedengaran hembusan nafas yang lega di balik alat komunikasi.
	"Kau ok ke?" soal Hamid kembali.
	"Aku rasa aku tahu kat mana lokasi primer," tutur Zulaikha.
	"Mana?" soal Hamid lagi.
	"Betul cakap kau. Bawah runtuhan. Aku tak nampak sebab tak ada jalan masuk yang jelas. Tapi aku rasa aku boleh rempuh masuk. Aku cuma kena turun balik ke bawah," jelas Zulaikha.
	"Apapun kau nak buat, kau kena cepat. Tinggal 5 minit lagi sebelum matahari terbenam." Nasihat Hamid lagi.
	"Aku tahu," tutur Zulaikha yang terus menamatkan panggilan. Kakinya terus berlari pantas, menuju ke pintu yang membawanya ke tangga kecemasan. Dengan tangkas Zulaikha melompat menuruni 3 anak tangga serentak, sambil berlari sepantas kilat menuju ke tingkat yang paling bawah. 
	Kejap-kejap Zulaikha mengerling jam di tangannya. Memastikan masa masih lagi di pihaknya. Jika jangakannya betul, lokasi primer yang dicari walaupun tersembunyi di bawah runtuham, ianya perlu melepasi kawasan terbuka. Memerlukan dia merentas bangunan. Dan untuk itu, dia perlukan cahaya matahari sebagai pelindung.
	Jam di tangannya sudahpun berdetik, menandakan malam kini sudahpun tiba. Bersamanya ngauman yang mengerikan. Yang bergema di segenap ruang di sekelilingnya. 
	Zulaikha melajukan lagi langkahnya. Melakukan lompatan yang terakhir yang membawanya ke tingkat bawah. Di luar, bunyi ngauman yang  bergema tadi, kini digantikan dengan bunyi berdesir, seperti berjuta kepak yang kecil kini terbang melepasi bangunannya.
	Kerumunan Berdarah kini sudahpun tiba. Zulaikha menghampiri tingkap yang terdekat dengannya, melihat sendiri dengan matanya. Berjuta-juta kerumunan kini sedang terbang melintasi mereka, memenuhi bandar yang tadinya tandus. Kepak-kepaknya yang sebesar tapak tangan menghasilkan bunyi berdesir yang sangat kuat. Gugup jantung Zulaikha mendengar. 
	Walaupun dah banyak kali Zulaikha mendengar bunyi itu, ia masih lagi mampu menaikkan seluruh bulu roma dia badannya. Menerbitkan peluh dari dahinya. Dan membuatkannya berdiri kaku bagaikan menanti sesuatu. Ketika itu hanya satu ayat sahaja terlintas dalam fikirannya. Jelas, bagaikan ia datang terus bersama dengan kerumunan berdarah.
"Maut sudahpun tiba"
	Zulaikha menggelengkan kepala. Kini bukan masanya. Dia ada misi yang perlu diselesaikan. Masa depan bumi kini tergantung di atas tiang, menanti penyelesaian misinya. Jadi dia tak ada masa untuk menanti takdir. Dia perlu gunakan seluruh kudratnya untuk mengubah takdir.
	"Hamid! Hamid!" 
	"Ya, Zulaikha!"
	"Aku transmitkan lokasi ni. Kalau aku tak berjaya pulang, kau tolong sampaikan lokasi ni pada yang lain. Selesaikan misi kita," tutur Zulaikha pantas. Dia menurunkan beg sandang yang dibawanya, dan mengeluarkan suar ultralembayung yang memang sudah disediakan untuknya. Satu-satunya pendinding yang ada untuk menghadapi kerumunan berdarah.
	"Zulaikha! Tunggu esok! Kau patutnya berlindung!" jerit Hamid kembali.
	"Tak cukup masa. Relung akan tertutup dua hari lagi. Aku kena dapatkan buku nota tu malam ni jugak," tutur Zulaikha kembali.
	"Kau gila ke? Kau boleh mati kau tahu tak? Mati!" 
	"Kau jangan risau Mid. Aku ada UV flare dengan aku," balas Zulaikha kembali memberi jaminan. Tapi Hamid membalas pantas, menambahkan lagi debar di hati Zulaikha.
	"Bukan kerumunan berdarah tu yang aku risaukan."
	"Aku tahu," balas Zulaikha ringkas, lalu terus menutup alat komunikasinya. Zulaikha menarik nafas yang panjang, lalu memegang tombol pintu kecemasan yang kini menunggu di depannya. Pintu itu terasa berat, berat kerana hatinya sendiri, dan kakinya sendiri. Berat kerana ada berjuta kerumunan yang sedang menunggunya keluar, menantikan mahkluk hidup untuk diratah.
	Dengan ucapan bismillah Zulaikah menolak pintu itu, sambil menghidupkan api suar yang dibawanya. Ia menyala terang di depan, membentuk cahaya yang bersinar gemilang, menghilangkan terus gelap malam. Kerumunan yang tadinya berkumpul, kini berselerak, terbakar dek kerana sinaran radiasi UV yang kuat, membentuk laluan yang selamat buat Zulaikha. Dia membuka langkah seribu, berlari sekuat yang mungkin menghampiri bangunan yang separa terbenam di depannya.
	Zulaikha tersenyum. Hampir ketawa. Dia merasakan dirinya kini sudah selamat. Jalan yang terbentang di depannya luas. Ketika itulah ekor matanya tertancap sesuatu. Bayang yang cukup besar, yang ada di sebalik kerumunan berdarah. Bayang yang setinggi bangunan kini sedang bergerak ke arahnya. Dan setiap langkah yang diambil bayang itu, gegaran tanahnya cukup terasa.
	Zulaikha kaku. Hampir-hampir sahaja lariannya terhenti kerana ketakutan yang menguasai diri. Mujurlah hatinya lebih kuat. Sambil menutup matanya sekuat hati, Zulaikha menggelungsur laju, mensasarkan kakinya pada cermin yang separuh retak. Di belakangnya, Zulaikha dapat merasakan yang bayang gergasi itu semakin hampir. Dalam fikirannya, Zulaikha membayangkan yang kuku gergasi itu yang tajam hampir sahaja mencalar belakang kepalanya. 
	Tapi Zulaikha lebih pantas. Dengan sekali tendang, cermin yang sudah retak itu pecah, memberikannya jalan masuk ke dalam. Zulaikha mencampak selendang yang tadi membalut lehernya, meratkan kain itu di atas sisa serpihan kaca. Agar perutnya tak terobek bila menggelongosor nanti. Sambil menghidupkan satu lagi suar, Zulaikha menggelosor ke dalam, meninggalkan suar itu sebagai pendinding sebelum dia manerjah lebih dalam. Menuju ke bilik di hujung koridor.
	Zulaikha membuka pintu bilik itu, dan dengan pantas menutupnya kembali. Dia menghidupkan satu lagi suar UV, dan meninggalkan pelindung itu di depan pintu. Sambil matanya melilau melihat isi bilik. Dia tak punya banyak masa.
	"Buku nota,buku nota," zikir Zulaikha sendirian. Sambil berdiri di tengah bilik yang sudahpun senget, dek kerana dasarnya yang hampir tenggelam. Jika betullah perkirannya, jalan keluar ada di bawah tapak kakinya. Tapi yang penting dia perlu mendapatkan dulu apa yang dicari. Kunci untuk menyelamatkan manusia dari malapetaka yang masih belum berakhir.
	Kaki Zulaikha menghampiri katil yang sudahpun lama ditinggalkan. Menakung debu yang sudah hampir 10 tahun terkumpul. Di sebelah kirinya terletak meja belajar, meja kayu bercat kelabu, dengan kerusinya yang dah hilang entah ke mana. Tanpa berfikir panjang, Zulaikah membuka laci meja, mencari buku nota berwarna merah jambu. Dengan corak rama-rama di atasnya. Sekelip mata sahaja, buku itu sudahpun berada di tangannya. 
	Zulaikha mengeluarkan buku itu dari laci, sambil sebelah lagi tangannya memasang dinamit di lantai bilik. Di luar, bunyi berdesir semakin hampir, diikuti dengan dengung dan gegaran yang semakin kuat. Maut semakin hampir mendekatinya. Tapi Zulaikha masih lagi mampu tersenyum. Jalan keluar sudahpun terbentang. Dan apa yang dicari sudahpun dijumpai. Setelah memasang dinamit, Zulaikha berundur ke sudut bilik, dan menekan peledak. Letupan yang terhasil mendedahkan lubang ke bawah tanah, menawarkan jalan selamat untuk Zulaikha pulang.
	Setelah pasti yang dia sudahpun jauh dari sempadan bandar, Zulaikha berhenti berlari. Berehat di dinding terowong yang dilengkapi lampu UV. Zulaikha membuka buku nota dengan simbol rama-rama di kulit depan, dan melihat isinya. Di muka yang paling depan sekali tertampal gambar 3 sekawan. Seorang perempuan dan dua orang lelaki yang tersenyum bergambar di depan sebuah rumah yang sudahpun kelihatan usang.
	"Ground zero," tutur Zulaikha sendirian. Sukar untuk Zulaikha percaya yang 3 sekawan di dalam gambar ini memegang kunci yang bakal menentukan masa depan bumi.

	





















Bab 1: Rumah Lama di Atas Bukit
1
	Hanis, budak lelaki dengan nama perempuan itu, sedang bersandar di batang pohon yang rendang. Matanya kuyu, menikmati angin yang sepoi-sepoi bahasa bertiup di depannya, membuatkan rumput dan dahan yang melindunginya meliuk sekali mengikut gerakan angin.
	Kemungkinan sekali di dalam fikirannya ketika itu adalah perkara biasa yang sedang bermain dalam fikiran mana-mana budak lelaki belasan tahun. Yang tahun itu sepatutnya mengambil ujian Pentaksiran Tingkatan 3. Kerja rumah, bola dan juga cinggey.
	Bila difikirkan balik, kerja rumah apa yang sedang menggangu fikiran Hanis. Cuti sekolah baru sahaja bermula, dan Hanis sudahpun menyusun masanya sebaik mungkin untuk berehat dan juga bergembira. Kerja sekolah tak termasuk lansung dalam agenda hariannya. Pada hari terakhir sebelum cuti, sebaik sahaja loceng berbunyi, Hanis sudahpun menanam memori tentang kerja sekolahnya jauh-jauh di dalam kotak mindanya. Ia hanya akan disentuh pada hari terakhir cuti, itupun jika yang ditanam itu mampu bangkit kembali.
	Jika hendak bercerita tentang bola, pasukan kegemarannya musim ini sudahpun tiada lagi harapan untuk mendaki tangga liga. Apa yang mampu dilakukan hanya menahan telinga bila mendengar perlian dari rakannya. Itu yang sudah biasa dilakukannya dalam tahun-tahun kebelakangan ini.
	Ya, yang sedang bertandang dalam fikiran Hanis ketika ini adalah cinggey. Dan bukan juga sebarang cinggey. Cinggey yang pernah datang dalam mimpinya satu ketika dulu. Dengan rambut yang merah menyala, dan kulit seputih salju. Wajahnya yang sangat cantik itu memandang Hanis dengan kegusaran yang jelas. Tapi Hanis yang hanya terpana melihat bidadari dunia tak dapat menangkap apa yang dikatakan gadis itu ketika itu. Yang diingatnya, apa yang berlaku selepas itu. Tubuhnya yang terbangun di luar rumah, dikelilingi rumput kering di waktu dinihari.
	Hanis tak dapat meneka, sama ada apa yang dialaminya malam itu adalah mimpi ataupun realiti. Ia terasa seperti benar-benar berlaku, tapi apa yang berlaku sangat sukar untuk dipercayai kotak mindanya yang terhad kepada logik akal manusia. Jadi, Hanis membuat keputusan yang ianya hanyalah mimpi.
	Dan sejak dari hari itu lagi mimpi itu kerap bertandang padanya. Kerap menjengah tidur malamnya. Seperti mana yang berlaku padanya malam tadi. Hanis menghembuskan nafas yang panjang. Bukannya lelah yang dilepaskan, tapi kepuasan. Setiap kali mimpi itu bertandang, ia membawa bersamanya pengalaman yang indah. Sesuatu yang ditunggu-tunggu Hanis bila sahaja tidur menjemputnya.
	"Hanis!"
	Haih. Kali ini nafas Hanis bertukar menjadi lelah. Keluh kesah Hanis mendengarkan suara perempuan di depannya. Mata Hanis yang sudah sedia terbuka itu menoleh ke kiri, melihat seorang perempuan tinggi, dengan bahu yang lebar, dan dada yang bidang, memandangnya sambil mencekak pinggang.
	"Ye, Jas, kau nak apa?" tutur Hanis, yang masih lagi terbaring lemah. Malas rasanya hati ingin melayan kerenah Jas di sebelahnya.
	"Kau kata kau nak ajar aku petang ni," tutur Jas kembali.
	"Bila pulak aku cakap macam tu," balas Hanis. Berkerut dahinya mendengar kata-kata Jas.
	"Tengok. Camnilah budak asrama. Bila dah pandai, tak nak kongsi ilmu," balas Jas kembali yang mengambil tempat duduknya di sebelah Hanis. Hanis mengalihkan sikit badannya, kurang selesa bila haba yang datang dari tubuh Jas menghilangkan damai yang dirasainya dari tadi.
	"Tengah cutilah Jas. Cuti seminggu je. Aku nak rehat betul-betul masa cuti ni," balas Hanis kembali. Jas membalas dengan keluhannya sendiri. Tapi tak pula menawarkan kata-kata balas pada Hanis. 
	Buat seketika mereka berdua hanya senyap. Menikmati angin yang mendayu-dayu melintasi di hadapan mereka. Hanis dengan mata separuh kuyu, bagai tenggelam dalam lamunan. Jas pula dengan mata yang terbuka luas, dengan senyuman terukir di wajahnya. Melihatkan dua sekawan ini yang duduk bersama, bersebelahan bagaikan pasangan kekasih pasti akan menimbulkan persoalan pada siapa yang tak mengenali mereka.
	Masakan tidak. Hanis seorang lelaki yang kacak. Jejaka gilaan seluruh kampung. Wajahnya yang putih bersih, dengan rambut yang sedikit kemerahan kelihatan tak secocok lansung dengan Jas yang sering digelar tomboi kampung.
	"Kita pergi rumah lama nak?" tutur Jas, yang bersuara tiba-tiba.Hanis yang hampir sahaja terlelap terus segar mendengar kata-kata Jas itu. Dia menoleh memandang Jas yang tersengih melihatnya. 
	"Hm, tak naklah," balas Hanis kembali. Tapi dia tak dapat menyembunyikan senyuman yang terbit sedikit di mulutnya. 
	"Alah, aku tahu kau nak punya. Kau dah lama tak pergi rumah lama tu. Kau mesti nak tengok apa jadi kat kapsul yang kau letak kan?"
	Hanis menggelengkan kepala. Tapi senyuman yang terbit tadi, kini sudahpun memancut-mancut dari mulutnya. Sehingga jelas kelihatan giginya. 
	"Jas, orang letak kapsul masa untuk tengok lepas 10, 20 tahun. Bukannya lepas 6 bulan," balas Hanis kembali.
	"Ah, kalau kau tak nak tengok kapsul masa tu, kau mesti nak tengok dinding tu kan? Kau mesti teringat-ingat pasal dinding tu kan? Sampai tak boleh tidur malam," tutur Jas lagi. Kali ni bahunya pula bersentuh dengan Hanis. Menolak lelaki itu dengan kekuatan bahunya yang lebar. Hanis hampir terjelepuk ke depan. Mujurlah tangannya sempat menahan. Dia menoleh kembali memandang Jas, dengan jelingan yang tajam.
	"Tak adalah sampai tak boleh tidur malam," balas Hanis kembali. Tapi walaupun dengan jelingan yang tajam, senyuman itu masih lagi tak luntur dari mulutnya.
	"Alah, macamlah aku tak tahu. Tadi pun kau teringat-ingatkan perempuan tu kan?" soal Jas kembali.
	Hanis hanya mendiamkan diri, tak menjawab. Tapi senyuman yang masih terukir di wajah lelaki itu sudah cukup sebagai jawapan buat Jas. Dan entah kenapa ia membuatkan Jas sedikit terluka.
	"Kita nak pergi berdua jeke?" soal Hanis pantas, bila melihat perubahan wajah Jas. Pada mulanya Jas seperti dilanda kemurungan. Dia hanya menundukkan wajah, tidak menjawab persoalan Hanis. Tapi tiba-tiba sahaja, dengan mudahnya dia mendongak kembali dengan senyuman, seperti tiada apa-apa yang berlaku. Pandai benar gadis itu menyembunyikan perasaan.
	"Kita ajak Izwan nak?" tutur Jas. Sambil tersenyum. Walaupun dah mengenali Jas sejak dari sekolah rendah lagi, Hanis tak dapat meneka sama ada senyuman itu palsu, ataupun terus dari hati.
	Hanis tak terus membalas. Hanya bangun, dan menghulurkan tangannya pada Jas. Jas menyambut dengan senyuman. Walaupun Hanis tak membalas, Jas tahu yang mereka akan ke rumah Izwan, untuk menjemputnya. Sebelum bergerak ke rumah lama. Macam mana Jas tahu? Entahlah, mungkin itulah yang berlaku bila talian persahabatan dah terbentuk lama. Dah diikat dengan erat oleh masa dan kenangan. 
	Dengan matahari yang berdiri tegak di atas langit, memancar terang membakar belakang mereka, Hanis dan Jas berjalan pantas, hampir seperti lari-lari anak. Mereka meninggalkan pohon rendang yang baru sahaja memayungi mereka tadi, melalui denai di bawahnya, merentasi kawasan padang yang menghijau, menuju ke rumah Izwan yang terletak di seberang parit. 
	Jas di depan, seperti ketua lagaknya, dengan Hanis mengikut rapat di belakang. Titi batang kelapa yang dipasang ayah Izwan 10 tahun yang lalu masih lagi kukuh menanti mereka untuk melaluinya. Tapi Jas dan Hanis tak menuju ke arah titi. Mereka menuju ke arah kiri, jauh daripada titi. Menuju ke kawasan tebing yang sedikit terjulur keluar dari parit, barangkali tempat paling sesuai untuk mereka melakukan lompatan. 
      Tanpa memberi amaran, Jas terus melompat, melepasi parit yang dalam. Yang jika terjatuh di dalamnya, pasti cukup untuk memberikannya 10 kesan jahitan. Itulah yang berlaku pada kawan Jas, Intan. Walaupun berulang kali ayahnya mengingatkan kisah itu kepada Jas, dan kisah itu tak pernah hilang dari memorinya, namun Jas tetap merasakan yang melompat parit lebih selamat dari menyeberangi titi.
      Selepas selamat menyeberang, Jas terus memanjat tebing bukit. Tanpa menoleh ke belakang pun dia tahu yang Hanis juga berjaya dalam lompatannya. Tak sampai beberapa saat, tangan Hanis sudahpun ada di sebelah Jas, menggapai mana-mana rumput yang masih ada. Yang boleh menyokong badannya yang ingin melepasi tebing bukit yang curam itu. 
      Jas kini sudahpun berada di atas bukit, menoleh memandang Hanis yang kini termengah-mengah. Barangkali 6 bulan di asrama sudah menghilangkan ketahanan fizikalnya. Sampai nak panjat tebing bukit pun dah jadi sesuatu yang sangat memenatkan buatnya. Jas tersenyum. Hanis menggelengkan kepala.
	Tanpa sepatah pun diturakan di antara mereka, mereka meneruskan langkah. Menghampiri rumah kayu Izwan yang terletak tak jauh di depan mereka. Rumah kayu dengan dasar batu di bawahnya. Menutup mana-mana tiang kayu yang pernah ada suatu ketika dulu. Dari belakang rumah Izwan nampak usang. Kayu di belakang rumahnya pun ada yang sudah dicemari kehijauan alga. Kalau siapa yang tak mengenali Izwan, pasti akan menganggap budak itu dari keluarga yang susah. Yang ibu bapanya merempat, kais pagi makan pagi, kais petang, makan apa yang ada.
	Tapi Izwan sebenarnya anak ketua kampung. Belakang rumahnya sahaja yang kelihatan seperti bangsal yang menunggu runtuh. Dari depan, rumah Izwan kelihatan seperti banglo yang mewah. 
	Tapi mereka tetap menghampiri dari belakang. Kerana di depan adalah tempat ayah Izwan menunggu. Tempat ayahnya menyambut tetamu. Mungkin orang seperti Hanis akan diterima dengan baik, jika dia datang dari depan rumah. Tapi anak penagih dadah seperti Jas? Entahlah.
	Kini mereka berdua berhenti di sebelah rumah Izwan. Di sebelah sebuah tingkap kaca. Dengan perlahan Jas mengetuk tingkap, dua kali dalam rentak yang seragam. Isyarat yang telah dipersetujui antara mereka bertiga. Tak sampai 10 saat mereka menunggu, tingkap itu terbuka, dengan Izwan menjengah di baliknya.
	Jas dan Hanis tersenyum memandang Izwan. Budak hitam berambut kerinting dengan senyuman yang manis di wajahnya. Matanya yang sedikit kehijauan tak pernah gagal memukau Hanis yang memandang. Tapi tak pula berjaya memukau hati Jas. 
	"Nak pergi rumah lama tak?" soal Jas, sambil tersenyum.
	Izwan tak menjawab. Sebaliknya hanya memandang Hanis di belakang.
	"Eh Hanis! Bila kau balik?" soal Izwan.
	"Semalam. Kan cuti start semalam," balas Hanis kembali.
	"Masa cuti sem yang lepas kau tak ada pun," tutur Izwan kembali.
	"Aku stay kat asrama masa tu. Ada program motivasi kat sekolah."
	"Oi! Aku tanya kau ni Izwan, kau tak jawab pun soalan aku," celah Jas. 
	"Ya! Aku nak ikut. Kita jumpa je kat sana. Nanti aku sampai. Aku nak bersiap dulu," tutur Izwan, yang kembali menutup tingkap. Jas menggelengkan kepala. Hanis pula tersenyum.
	Mereka berdua mula melangkah menuju ke rumah tinggal di atas bukit. Tapi belum sempat mereka mengambil dua tapak ke hadapan, mereka terus kaku seperti terpasak di atas tanah. Kepala mereka mendongak ke atas, dengan mata yang separa terbeliak, melihat Tok Ketua kini sedang berdiri di hadapan mereka.
	"Kau buat apa kat sini?" soal Tok Ketua. Walaupun ada Jas dan Hanis di situ, tapi mata Tok Ketua hanya tertumpu pada Jas. Berkerut dahi orang tua itu memandang anak si penagih di situ. 
	Jas kaku. Berkecamuk perasaan yang sedang berkumpul di dalam hatinya. Sudah tentu takut yang mendominasi perasan yang berkumpul di situ, bercampur dengan gusar. Tapi sedih pun sedikit ada. Sedih kerana itu sahaja layanan yang diterimanya sebagai anak si penagih. Kerana itu jugalah adanya marah yang turut berkumpul. Tapi sedikit sahaja. Seperti bara api yang masih lagi belum menyala.
	Mujurlah Hanis ada di belakang, muncul untuk menyelamatkan keadaan. 
	"Pak Karim! Assalamualaikum," tutur Hanis, dengan pantasnya menghulur tangannya kepada Tok Ketua, dan mencium tangan yang berkedut itu.
	Pak Karim yang tadinya berkerut dahi, terkejut melihat Hanis yang tiba-tiba sahaja mencium tangannya. Hilang terus kerut di dahinya, digantikan pula dengan senyuman terukir di bibir.
	"Eh Hanis, bila balik?" soal Tok Ketua. Nadanya lain sungguh jika nak dibandingkan dengan intonasinya pada Jas tadi. Menambahkan lagi rasa sedih yang berkumpul dalam diri Jas. Rasa takut yang tadi menguasai, sudahpun digantikan dengan sedih. Berkumpul-kumpul, menanti masa.
	"Semalam Pak Karim," balas Hanis, tersenyum.
	"Lama cuti?" soal Pak Karim lagi.
	"Seminggu je Pak Karim. Tak apalah, cukuplah tu,asalkan dapat balik kampung," balas Hanis lagi.
	Pak Karim tergelak kecil. "Ha, jangan lupa datang surau malam ni. Kau ni nak pergi mana?" 
	Kau. Bukan kamu berdua. Bukan kau orang semua. Hanya kau. Pada Pak Karim, Jas tak wujud lansung di depannya. Kini, perasaan yang berkumpul itu hampir menerbitkan air mata. Jas cuba menahan sebaik yang mungkin. Dia tak sanggup untuk mengalirkan air mata di depan Tok Ketua.
	Hanis membalas dengan lembut, tidak melupakan Jas di belakangnya. "Kita orang berdua ni nak pergi perpustakaan bergerak kat depan balai raya tu. Nak ajak Izwan sekali."
	Kini perasaan geli pula yang memecah masuk dalam kumpulan perasaan Jas. Menghilangkan sedikit rasa sedih yang tadinya menguasai. Pandai juga Hanis menipu.
	"Ha, pergilah. Tapi hati-hati," tutur Pak Karim lagi.
	"Baik Pak Karim. Kami pergi dulu," tutur Hanis lagi yang sekali lagi mencium Pak Karim dan berjalan melepasinya. Jas mengikut dari belakang. Wajahnya ditundukkan, tak berani bertentang dengan mata dengan Pak Karim. Kerana dia tak sanggup melihat mata yang menjeling tajam memandangnya. Dengan dahi yang berkerut dalam.
	Setelah pasti Pak Karim jauh di belakang (dan tak mengikut mereka), Jas mencuit bahu Hanis. 
	"Pandai kau eh," tutur Jas. Kini ada senyuman yang terbentuk di wajah gadis itu. Barangkali rasa geli hati kini sudahpun mengusai kumpulan perasaannya.
	"Nak hidup kena pandai Jas," balas Hanis, sambil tersenyum. Wajahnya mendongak. Jalannya sedikit mendada. Seolah-olah dia berbangga dengan apa yang baru sahaja dilakukannya.
	"Ni kalau kantoi nanti dengan Tok Ketua macam mana? Kalau dia tanya Izwan nanti karang?" soal Jas kembali.
	"Tak kantoi punya. Izwan macam aku jugak, pandai kelentong. Kau je yang tersangat jujur dalam dunia ni," tutur Hanis kembali sambil tersenyum.
2
	Kampung Tanjung Kling hanyalah kampung yang biasa. Tak ada apa yang menarik pun di kampung ni melainkan apa yang bakal berlaku padanya dalam beberapa hari yang akan datang. Jika ditanya pada mana-mana orang, kampung ini sama sahaja seperti mana-mana kampung yang lain di Malaysia ini.
	Terletak di tepi pesisir pantai barat semenanjung, pantainya menjadi tempat nelayan memburu udang geragau, menjadi bahan utama membuat belacan. Di sinilah tempat ayah Jas membanting tulang satu ketika dahulu. Meranduk, mengumpul geragau yang mana ada, demi sesuap rezeki buat keluarganya. Sebelum ayahnya terjatuh dalam lubang dadah.
	Di sini jugalah berdirinya rumah buruk Jas. Terlindung di bawah pohon kelapa yang condong. Pohon yang menunggu masa untuk mencecah tanah. Rumah yang buruk itu hanya ada satu bilik dengan satu bilik air. Sejak kecil sampailah besar, Jas hanya tidur di atas lantai ruang tamu. Beralaskan cadar toto. 
	Dengan hanya bertemankan angin pantai, di sinilah tempat Jas tidur, berehat, menyiapkan kerja rumah. Tanpa sebarang kipas, mahupun televisyen. Dan jika Jas inginkan sedikit hiburan, yang tersedia padanya hanyalah pemandangan pantai. Dia akan duduk di depan rumahnya, menyiapkan kerja rumah, sambil memerhatikan nelayan meranduk.
      Jauh dari tempat nelayan meranduk, berdirinya sebuah sekolah. Dengan bangunannya membelakangi pantai. Satu-satunya sekolah rendah yang ada di kampung ini. Ayah Hanis mengajar di sini, sebagai cikgu Matematik. Mungkin ramai merasakan yang Hanis pasti segan bila bersekolah di tempat yang sama dengan ayahnya mengajar, tapi tak bagi Hanis. Hanis sukakan gelaran anak cikgu yang diterimanya ketika di sekolah rendah. Dan segala keistimewaan yang dia dapat bila gelaran itu melekat padanya. 
      Pertama sekali dah tentulah tak ada siapa pun yang berani membuli Hanis. Gila ke nak buli anak cikgu. Kalau dia mengadu, tak sempat loceng akhir nak bunyi kau dah dipanggil ke bilik guru disiplin. Tapi tak bermakna ia tak pernah berlaku. Rizal dan Faiz pernah menolak Hanis yang cuba mengambil nama mereka ketika mereka ingin melompat pagar sekolah. Menuju ke pantai.
      Hanis tak perlu mengadu pada ayahnya. Dia hanya perlu menghantar buku latihan yang dikumpul ke bilik guru ketika waktu rehat. Dan bila ayahnya bertanya tentang kesan lecet di tangannya, dengan mudahnya nama Rizal dan Faiz terpacul dari mulut Hanis. Dalam waktu rehat juga, kedua-kedua pelajar itu dipanggil dan dikenakan denda. 
      Sejak dari hari itu, semua pelajar di sekolah tahu yang Hanis tak boleh diganggu. Yang musuh menganggap Hanis kaki report. Tapi tak pula bagi yang lain. Dan disinilah datangnya keistimewaan kedua pada Hanis. Dia popular.
      Bukan setakat popular, tapi dia pelajar yang paling dikenali di sekolah. Dan mungkin juga di seluruh kampung. Ramai pelajar sekolah yang hendak mengenalinya. Yang lelaki nak berkawan, nak jadi satu kumpulan dengan Hanis. Yang perempuan nak jadi lebih dari kawan. Hanis si anak cikgu. Hanis pelajar paling pintar. Hanis si ketua pengawas. Hanis, satu-satunya anak kampung ini yang berjaya ke sekolah berasrama penuh.
      Pun begitu, Hanis tahu. Yang ramai datang berlonggok itu hanya datang kerana namanya. Persahabatan yang dihulurkan bukanlah ikhlas. Hanya mengharapkan keistimewaan yang ada pada Hanis turut melekat pada mereka. Disebabkan itulah, kawan baik Hanis hanyalah Jas dan Izwan. Kerana persahabatan mereka dibentuk lagi awal lagi, dan disokong dengan kenangan.
      Ketika ini, 3 sahabat itu sedang berjalan mendaki bukit. Merentas jalan bertar yang bakal membawa mereka ke rumah lama yang terletak di puncak. Jalan yang dah lama ditinggalkan, dan sudahpun berlubang di sana sini. Jas, seperti biasa berjalan paling depan. Dia yang paling cergas sekali. 
      Diikuti rapat oleh Hanis dari belakang, serta Izwan yang mengendong basikalnya.
      "Kalau aku tahu, aku bawak sekali basikal aku tadi," tutur Hanis, yang kini kelihatan tercungap-cungap menarik nafas. 
      "Dan nak biarkan aku seorang je jalan kaki?" soal Jas dari depan.
      "Kau tak apa. Kau pelik. Perempuan. Tapi lasak mengalahkan jantan," balas Hanis kembali, disambut ketawa kecil dari Izwan.
      Jas menoleh ke belakang, menjeling tajam. "Kau orang yang lembik. Bikin malu je lelaki badan lembik."
      "Eh dahlah. Kita duduk kejap boleh tak? Penatlah," tutur Izwan pula.
      "Lah, takkanlah nak rehat. Sikit je lagi nak sampai ni," rungut Jas.
      "Alah, kejap je. Aku nak borak dengan Hanis ni. Dah lama tak jumpa dia," balas Izwan kembali yang sudahpun meletakkan basikalnya di bahu jalan. Sambil melepaskan lelah, dia akhirnya duduk, bersimpuh di atas rumput.
      "Nanti lambatlah!" jerit Jas kembali.
      "Alah, rileklah. Baru pukul 3," balas Hanis pula, sambil menunjukkan jam tangannya di depan Jas. Tanpa menunggu jawapan balas, Hanis juga mengambil tempat duduknya di sebelah Izwan.
      Melihatkan yang dua orang kawannya sudahpun duduk, Jas tak punya banyak pilihan. Walaupun dia ketua, kumpulannya selalu memilih jalan demokrasi. Undi majoriti menentukan yang dia perlu duduk bersama, mengalah dengan keputusan Hanis dan Izwan. Sambil merungut panjang, dia akhirnya duduk juga, tapi di antara Hanis dan Izwan. Mengundang rungutan dari mereka pula. Mata Jas mendongak ke atas, melihat rumah lama itu yang kini sudahpun tersergam megah di depan mereka.
      Setiap kali Jas melihat, setiap kali juga dia terpana dengan keindahan rumah lama itu. Rumah lama yang semua orang di kampung ini tahu dan kenal. Ianya rumah agam, berketinggian dua tingkat. Dengan reka bentuk seperti istana lama, dan dicat putih keseluruhannya. Di waktu malam, warna putih itu kelihatan seperti hantu yang terbang di balik rimbunan pokok yang tebal. Lebih-lebih lagi bila angin dari pantai bertiup kencang.
      Semua orang kampung tahu tentang kewujudan rumah itu. Bila ditanya di mana rumah itu, bentuknya, warnanya, semua orang pasti akan mendapat jawapan yang sama. Tapi bila ditanya siapa pemiliknya, apa sejarahnya, semua orang pasti akan mendapat jawapan yang berbeza.
      Ada yang kata rumah itu milik pegawai British sebelum merdeka. Yang menjadikan rumah itu sebagai rumah percutian buat keluarganya. Tapi ditinggalkan ketika Jepun datang menjajah. Ada yang kata ia milik ahli perniagaan Cina yang kaya. Yang membuat rumah itu khas sebagai hadiah untuk isterinya. Ada juga yang pernah berkata yang rumah itu milik Tuanku Abdul Rahman, yang menjadikan rumah itu sebagai tempat tinggal ketika dia datang ke Melaka untuk pengumuman tarikh kemerdekaan.
      Walaupun ada perlbagai cerita tentang asal-usul rumah itu, kesemuanya ada satu persamaan. Pasti di penghujung cerita ada orang akan menambah tentang kewujudan hantu ataupun puaka. Ataupun sekurang-kurangnya pembunuhan ngeri yang pernah berlaku di rumah itu. Jas, Hanis dan Izwan tahu yang kemungkinan besar sekali, cerita hantu dan pembunuhan ngeri itu hanya ditokok tambah. Jauh sekali dari kebenaran.
      Ya, mereka dah biasa ke rumah itu. Biasa berkunjung ke sana. Biasa juga menghabiskan masa di sana. Bagi mereka bertiga tempat itu ada saktinya. Ada magisnya. Dan mereka masing-masing ada sebab yang tersendiri untuk ke sana.
      Bagi Jas, rumah itu seperti rumah impiannya. Tinggal di rumah yang buruk dan sempit membuatkannya terpana melihat keindahan rumah di atas bukit itu. Kali pertama dia menjejakkan kaki di rumah itu, mulutnya ternganga luas, tidak percaya akan kewujudan rumah sebesar itu. Dengan berpuluh bilik yang kosong yang tidak digunakan.
      Kadangkala bila Jas terbaring di atas cadar toto di rumahnya, dia terbayangkan rumah itu. Apakah rasanya jika dia dapat tidur dalam salah satu bilik yang ada di situ. Satu malam pun jadilah. Tapi, Jas juga tahu. Walaupun mungkin tak ada hantu di situ, bukanlah selamat untuk anak dara tidur seorang-seorang di rumah yang sudah lama ditinggalkan.
      Jadi, bila mana sahaja ada peluang, dia akan ke rumah itu. Setiap hari, jika diizinkan. Kadang-kadang seorang diri. Kebanyakannya bersama Hanis dan juga Izwan. Dan setiap kali dia menjejakkan kaki di sana, setiap kali jugalah dia terpana. Tanpa disedari Izwan dan juga Hanis, dia juga berdoa. Mengharapkan rumah sebesar itu hadir di dalam hidupnya satu hari nanti.
      Bagi Izwan pula, rumah itu adalah tempat untuknya melarikan diri. Melepaskan diri dari beban tanggungjawab ayahnya. Tidak, ayahnya tak pernah menyuruhnya apa-apa. Dia tak pernah disuruh mengemas rumah, menolong ibunya memasak, apatah lagi menolong ayahnya di laut. Tapi Izwan tetap nampak beban itu padanya. Seperti batu yang diletakkan di bahunya. Beban anak ketua kampung.
      Sebagai anak ketua kampung orang mengharapkannya menjadi anak yang baik. Contoh yang baik kepada pemuda kampung. Mengharapkannya menjadi cemerlang dalam pelajaran, ataupun sukan, agama, adab sopan, atau semuanya sekali. Cemerlang serba-serbi.
      Izwan yakin yang ayahnya membayangkan dia sebagai pewaris legasinya. Pemuda contoh yang dikenali dan menjadi ikutan pemuda seluruh peduduk kampung. Yang penuh dengn karisma dan kemesraan pada sesiapa yang mengenalinya. 
	Tapi hakikatnya, jauh sekali. Izwan hanyalah budak biasa, yang sering mendapat keputusan tercorot dalam kelas. Sering juga ditangkap dan dipanggil ke bilik guru. Hanya budak yang suka menyendiri dalam dunianya sendiri. Jarang bercampur dengan orang sekelilingnya.
	Dan Izwan tahu. Tahu yang ayahnya kecewa dengannya. Dia nampak kekecewaan itu pada pandangan mata ayahnya. Pandangan yang menembusinya setiap kali mereka bertentang mata di meja makan. Pandangan yang kosong, tak disertai dengan raut wajah yang jelas. Hanya sedikit kerutan di dahi, yang hanya boleh dijejak jika disuluh lampu yang kuat. Pandangan ayahnya itu seolah berkata, "Kau sepatutnya anak harapan aku." Walaupun tak ada sepatah pun perkataan itu yang pernah keluar dari mulut ayah, Izwan tahu kata-kata itu kerap bermain di bibir. Menunggu masa sahaja untuk dituturkan.
	Kerana itulah Izwan juga terpana pada rumah yang sama. Kerana baginya magis rumah itu bagaikan tempat untuknya melepaskan diri dari realiti. Tempatnya melupakan bebanan yang ditanggung di bahunya. Tempatnya melupakan pandangan mata ayahnya.
	Bagaimana pula dengan Hanis? Hanis ada sebab yang lain. Izwan dan Jas menganggap rumah itu sebagai tempat bagi mereka melepaskan diri dari realiti.  Tapi Hanis pula menganggap rumah itu sebagai tempat baginya mengejar mimpi.
	"Dah lama tak datang sini," tutur Hanis sendirian. 
	Jas dan Izwan kedua-duanya menoleh, memandang Hanis yang tersenyum seperti orang dilamun cinta. Ya, ada kemungkinan juga Hanis memang sedang dilamun cinta.
	"Lukisan tu ada...."
	"Ya, jangan risau. Mural tu ada lagi," balas Jas dan Izwan serentak. Sambil menggelengkan kepala. Selepas beberapa minit berehat, mereka bertiga akhirnya bangun, meneruskan langkah, menuju ke rumah lama di atas bukit.
3
	Izwan meletakkan basikalnya di tepi pagar. Pagar batu yang sudahpun dipanjat kehijauan. Dengan menggunakan semak samun yang ada, Izwan menyembunyikan sedikit basikalnya, agar tak jelas pada siapa yang lalu lalang. Masalah besar nanti kalau orang nampak basikal anak ketua kampung ada di rumah lama. 
	Setelah pasti yang basikalnya sudahpun tersenmbunyi, Izwan menghampiri Jas dan Hanis yang sudahpun mara jauh ke depan. Mereka berdua kini sudahpun jauh dari pagar utama, menghampiri pohon besar yang ada di belah timur rumah lama. Itulah pintu masuk bagi mereka. Pintu masuk yang sepatutnya hanya mereka sahaja tahu. Pintu masuk yang mereka sudah gunakan sejak 3 tahun yang lalu. Ketika kali pertama mereka menjejakkan kaki ke sini.
	"Kukuh lagi eh dahan tu?" soal Hanis, sambil mendongak ke atas. Melihat pokok meranti yang besar di depan mereka. Dengan dahannya terjulur ke dalam pagar. 
	"Mestilah, dahan Meranti kot," balas Jas kembali.
	"Yelah, aku ingatkan bila kau selalu panjat, dahan tu boleh...."
	"Boleh apa?!" soal Jas kembali. Tajam jelingan matanya. Pun begitu, Jas tak dapat menahan mulutnya dari menerbitkan senyuman.
	Hanis tak membalas, sebaliknya membuat isyarat dengan tangan. Membengkokkan tangannya seolah-olah ia patah.
	"Owh, kau nak cakap yang aku ni gemuklah ye. Panjat pokok sampai boleh patah dahannya?" soal Jas kembali, tinggi suaranya.
	"Bukan aku cakap, kau yang cakap," balas Hanis, sambil tersenyum.
	"Eh dahlah. Jangan nak gaduh," tutur Izwan dari belakang. Dia kini berdiri di antara mereka berdua, sambil mencekak pinggang.
	"Kau orang ni asyik nak bergaduh je eh. Macam laki bini dah aku tengok," tambah Izwan lagi.
	"Aku kahwin dengan dia? Ugh..." kata Jas, sambil menjolok jari ke celah mulutnya yang terbuka. 
	"Muntah aku," tambah Jas lagi. Tapi pandangan matanya tak sama seperti mulutnya. Pandangan matanya memandang Hanis, mengharapkan ada senyuman kegembiraan pada wajah jejaka itu. 
	Tapi raut wajah Hanis tak mampu dibaca Jas. Lelaki itu hanya melambai tangannya ke depan, menepis kata-kata Izwan itu sambil berkata, "Eh, dahlah. Kau tak payah nak mengarut. Siapa nak panjat dulu ni?"
      Perasaan Jas berkecamuk sekali lagi. Kali ini ia dikuasai oleh baraan api yang sudahpun menyala. Menutup bara biru kesedihan yang tadinya menyalakan api itu.
	"Kaulah panjat dulu. Aku nampak tadi kau termengah-mengah nak panjat bukit belakang rumah Izwan tadi. Dah duduk asrama dah jadi lembik pulak. Kau panjat dulu, kita orang nak tengok kau boleh tak," perli Jas.
	Hanis menoleh memandang Izwan. Seperti meminta bantuan darinya. Tapi Izwan sekadar mengangkat bahu dan tersenyum. Seolah ingin berkata yang "Ratu sudahpun memberi arahan. Baik ikut je."
	 Akhirnya Hanis mengangguk. "Ok. Aku panjat dulu. Jangan terkejut pulak karang," balas Hanis.
	"Kalau kau jatuh, kita orang sambutlah," perli Jas lagi, mengundang tolehan tajam dari Hanis. Tapi Hanis hanya mampu menjeling, tak mampu membalas. Ada lebih baik dia fokus untuk memanjat, dari membalas kata-kata Jas.
	Hanis memerhatikan batang pokok meranti itu. Yang ada sedikit lekuk, menjadi tempat memandu kaki. Dia tersenyum. Fikirnya tak adalah sesusah mana memanjat pokok ni. Kerana seingat Hanis, ketika kali pertama dia memanjat pokok ini, lekuk itu lansung tak ada. 
      Hanis mula mencapai dahan yang ada di atasnya, membawa kakinya ke atas, memijak lekuk yang dibuat Jas dengan parang ayahnya dua tahun yang lalu. Sambil menarik nafas yang panjang, Hanis membawa sebelah lagi kakinya ke atas. Dan kini kedua-kedua belah kakinya sudahpun tidak lagi terpasak di atas tanah. Melekat pada lekuk batang pokok. 
      Setelah pasti yang kedudukannya stabil, Hanis mula mencapai dahan yang lebih tinggi di atasnya. Dahan yang lebih gemuk dan tebal, yang boleh menampung tubuhnya nanti. Peluh sudahpun mengalir dari dahinya. Membasahi dadanya yang kini sudahpun turun naik, tercungap-cungap menyedut oksigen, mencari tenaga.
      Di bawah, Jas dan Izwan memandang dengan penuh minat. Jika tadi bara api yang berkecamuk dalam diri Jas menyala kerana Hanis, kini rasa gusar pula yang menguasai. Takut jika lelaki itu jatuh. Walaupun kakinya baru sejengkal dari tanah. 
      "Boleh tak tu?" laung Jas dari bawah. Kata-kata Jas itu walaupun datang dengan hati yang gusar, ia kedengaran seperti satu perlian tajam pada Hanis. Merah menyala telinga Hanis dilihat dari bawah sini. Tanpa menunggu lagi Hanis terus melompat ke atas, menyambar dahan pokok yang ada di atasnya. Pada Izwan, lompatan itu terlalu jauh. Kerana ada lagi takuk yang boleh memaut kaki Hanis. Tapi Hanis sudapun melompat, dan kedua-kedua tangannya sudahpun sampai ke dahan yang atas ,berpaut bagaikan orang utan yang biasa dilihatnya di dalam televisyen.
      Hanis memusingkan badannya memandang Jas dan Izwan. Jas dengan tangan di mulutnya, dan Izwan yang berpeluk tubuh dengan senyuman yang menampakkan gigi.
      "Macam mana? Boleh buat?" soal Hanis. Terangkat keningnya. 
      Bola mata Jas memutih ke atas. Izwan pula menggelengkan kepala, sambil tersengih menampakkan gigi.
      Tanpa menunggu jawapan dari mereka bedua, Hanis mengangkat kedua belah kakinya ke atas. Kali ini lagaknya bukan lagi seperti orang utan. Tapi sebiji macam orang utan. Dengan mudahnya, dia memaut dahun itu, dan berdiri di atasnya. Walaupun dari bawah sini, Hanis kelihatan penuh yakin, tapi peluh kini sudahpun membasahi seluruh badannya. Kalau ada siapa yang dekat dengan Hanis pada ketika itu, pasti boleh mendengar dengan jelas debar jantungnya yang berdegup terlalu kencang.
      Hanis yang kini sudahpun berdiri di atas dahan yang mula condong itu, menundukkan kepalanya ke bawah. Cuba untuk memastikan  yang kedua-kedua kakinya memijak di atas dahan, sebelum dia melompat pantas ke bawah, terus menghilang di balik pagar.
      Bunyi jerkahan menyusul, mengundang debar dari kawannya yang ada di luar. Jas, yang kini sudahpun berdiri di depan pagar batu, menjengah ke dalam pagar, mencari ke mana menghilangnya Hanis.
      "Hanis...."
      Senyap. Tiada jawapan. 
      "Hanis!" laung Jas lagi. Kini kaki Jas sudahpun tiada lagi di atas tanah. Mencapai takuk yang ada. "Satu, dua, tiga," kira Jas dalam hati. Jas hampir sahaja ingin melompat ke dahan, sepertimana yang dilakukan oleh Hanis tadi. Walaupun apa yang keluar dari mulut Hanis tadi lebih kepada jenaka, Izwan yakin yang dahan itu tak akan mampu menampung berat Jas. Jas akan kecundang ke bawah, dan dia akan kehilangan kedua-dua sahabat baiknya petang itu.
      Mujurlah suara Hanis memecah kegusaran yang menyelubungi mereka.
      "Aku ok!" 
      Jas melepaskan nafas yang lega, dan meneruskan panjatannya. Takuk yang ada di atas digunakan, dan Jas dengan lebih berhati-hati berpaut pada dahan, dan menurunkan kakinya dari dahan ke pagar batu, sebelum melakukan lompatan ke dalam pagar. Izwan menyusul, dan tak sampai 5 minit, mereka bertiga sudahpun ada di depan rumah lama itu.
      "Kau ok?" soal Jas pada Hanis ketika mereka melangkah menghampiri pintu rumah.
      "Ok," balas Hanis. Tapi mata Jas sempat menangkap kesan merah yang ada pada tapak tangan Hanis. Jas menarik tangan itu, dan matanya dapat melihat dengan jelas kesan coretan yang ada. Yang sudahpun menerbitkan darah.
      Hanis menarik tangannya, pantas. Sambil menundukkan wajah, dia berkata, "Aku tak ada apa-apalah, sikit je ni."
      "Lain kali, kau jangan main lompat je. Pagar batu tu kan ada. Nasib baik kau jatuh atas semak, kalau atas batu?" bebel Jas kembali.
      Hanis memandang wajah Jas. Kening Jas kini berkerut ke bawah, membentuk huruf V. Dahi gadis itu yang biasanya luas kini nampak sempit. Mulutnya yang biasa tersenyum juga kini hanya masam mencuka. Muncung memanjang. Pun begitu mata Jas tidak menjeling tajam. Matanya membesar, dengan bola mata yang tetap duduk. Bergerak dari atas ke bawah. Dan Hanis dapat melihat terbitnya sedikit air di hujung mata Jas.
      "Kau yang cabar aku," tutur Hanis. Hampir-hampir Hanis ingin menepuk dahinya. Dia tahu yang Jas risaukan keadaannya. Yang kerisauan itu ikhlas datang dari hatinya. Dia pula membalas dengan kata-kata seperti itu. Hanis menoleh kembali memandang Jas, ingin menawarkan maaf. Tapi Jas lebih pantas darinya.
      "Minta maaf," tutur Jas perlahan, sambil menundukkan wajah.
      "Aku pun minta maaf gak," balas Hanis kembali.
      Izwan hanya memerhatikan adengan itu dari belakang, sambil menggelengkan kepala. Kemudian dia melangkah ke depan, sambil memaut bahu kedua-dua sahabatnya itu.
      "Wei dahlah tu, kita dah sampai dah pun," tutur Izwan lagi. Kata-kata Izwan itu terus menerbitkan senyuman pada bertiga. Mereka bertiga mendongak, melihat rumah putih sebesar istana, dengan tingkap yang pecah, dan pohon yang sudahpun menjalar sehingga ke bumbung. Pun begitu, magis rumah lama itu ada di dalamnya. Menanti kehadiran mereka.
      Sekelip mata sahaja apa yang mereka rasa terus lesap. Segala konflik, perasaan berkecamuk, dan tanggungjawab yang ada terus hilang. Mereka kini terpana memandang rumah lama itu. Dan tanpa mereka sedari kaki mereka sudahpun melangkah ke depan, memanjat tangga batu di depan rumah. Melangkah melepasi pintu rumah yang sudahpun terbuka. 
      Bunyi tapak kaki mereka bergema di dalam rumah yang kosong itu. Gema yang bagaikan datang dari masa lalu. Sebaik sahaja mereka melepasi pintu rumah, rasa bahang matahari yang membakar belakang badan mereka tadi hilang. Dingantikan dengan rasa dingin yang sangat menyamankan. Hanis tak tahu, sama ada rumah itu ada penghawa dingin ataupun tak. Dan kalaupun ada, mana mungkin ia masih berfungsi lagi. Tapi itulah yang mereka rasakan. Sejuk dan nyaman. Tak terasa lansung panas tengah hari dari luar. Seolah-olah mereka telahpun merentas ke alam yang lain.
      Jas dan Izwan berhenti. Mata masing-masing terpaku memandang isi di dalam rumah lama itu. Hanya Hanis sahaja yang melangkah ke depan. Melepasi tangga besi yang membawa ke tingkat atas. Melepasi ruang tamu di tengah yang sudahpun ditumbuhi pokok yang meninggi, sehingga melepasi bumbung. Melintasi ruang stor dengan pintunya yang terbuka luas.  Isinya nampak cantik dan kemas, tanpa sebarang debu, seolah-olah ia baru sahaja ditinggalkan. 
      Hanis tidak mengambil peduli pada semua itu. Segala mistis yang ditawarkan rumah ini tak dikejar olehnya. Hanis sudahpun ada destinasinya yang tersendiri. Dinding yang terletak di belakang dapur, di ruang makan. Dengan mural yang berconteng di situ, seperti grafiti yang ditinggalkan seseorang. 
      Mural itu menggambarkan perempuan berambut merah, berkulit putih salju. Perempuan yang sama yang pernah muncul dalam mimpinya satu ketika dulu.
4
3 tahun yang lepas..
	"Siapa dia ni?" merupakan soalan pertama yang terpacul dari mulut Hanis ketika kali pertama mata mereka menatap mural di dinding itu. Memori kali pertama mereka di rumah lama ini masih segar buat Jas, seolah-olah ia baru sahaja berlaku semalam. Ketika itu, Hanis menanyakan soalan itu dengan mulut yang ternganga, terpana dengan mural di depannya. Walaupun Jas sendiri dan juga Izwan terkesima melihat mural itu, tapi ada perbezaannya. Hanis mengenali perempuan yang ada di depannya.
	"Kau kenal perempuan ni?" soal Izwan kembali.
	Hanis mengangguk, pantas. Tapi Izwan tak berpuas hati dengan jawapan itu, kerana itu soalan lain menyusul.
	"Macam mana kau boleh kenal perempuan ni?" soal Izwan lagi.
	"Aku...." Hanis menutup mulutnya kembali. Kata-kata yang ingin keluar itu ditahan,  sampai merah padam muka Hanis.
	"Ah, tak apalah. Nanti kau orang gelakkan aku," kata Hanis pula.
	Jas dan Izwan saling berpandangan. Masing-masing tahu yang mereka sering mentertawakan Hanis. Sering mencari peluang sebaik mungkin untuk menunjukkan calar pada pemuda sempurna pujaan orang kampung. Tapi Hanis sepatutnya lebih tahu, yang mereka adalah sahabatnya.
	"Bro, safe space. Kitorang kan kawan kau," tutur Jas pula, mengingatkan.
	"Kau boleh janji tak kau orang tak gelakkan aku?" pinta Hanis kembali.
	"Itu kami tak boleh janji. Yang kami boleh janji, kami tak akan beritahu apa benda yang kau cerita ni pada orang lain," tutur Jas. Jas memandang Izwan, seperti turut meminta jaminan darinya. 
	Izwan mengangguk. "Ya, ya. Kau jangan risau. Apa yang jadi kat sini, kita betiga je tahu. Lagipun, kalau kita cerita pun..." Izwan berhenti sebentar. Sambil menoleh melihat isi dalam rumah lama di sekitarnya. 
	"Aku tak rasa ada orang akan percaya," sambung Izwan lagi.
	Jas dan Hanis mengangguk serentak. Setuju dengan kata-kata Izwan. Ketiga-tiga mereka sedang berdiri di depan dinding dengan mural perempuan berambut merah. Separuh dari diri mereka masih tidak percaya yang mereka sudahpun merentas rumah lama ini. Rumah yang menjadi larangan ibu bapa mereka.
	Sepanjang mereka bersekolah rendah, mereka tak pernah terfikir pun untuk menjejakkan kaki ke dalam rumah ini. Mereka hanya mampu memerhati dari jauh, berspekulasi tentang isi di dalamnya. Atau membuat cerita tentang asal-usulnya. Dah banyak cerita yang mereka pernah dengan tentang rumah lama di atas bukit itu. Dan semua puaka yang mungkin tersimpan di dalamnya. Tapi tak ada siapa pun yang berani mengaku yang mereka sudahpun sampai ke itu. Hanya melihat dari jauh.
	Kalau tak kerana anjing Uncle Tong, mereka tak akan menjejakkan kaki pun ke dalam rumah ini. Hanis mengeluh. Matanya kini tertumpu pada hujung seluarnya yang sudahpun dicarik. Dan seliparnya yang sudahpun dibasahi darah. Tanpa berfikir panjang, Hanis duduk, melabuhkan punggungnya di atas lantai yang kotor. Sambil bersila, dia memerhatikan luka kecil yang ada di bawah betisnya. Mujurlah ia bukannya luka gigitan. Jas dan Izwan turut sama duduk, menanti Hanis membuka bicara.
	"Hanis!" panggil Jas.
	Hanis mendongak, melihat Jas mencampak kain putih ke arahnya. Tangannya tak sempat menangkap kain itu yang kini menutup seluruh mukanya. Selalunya adengan itu pasti akan mengundang ketawa yang besar dari Izwan. Tapi Izwan hanya diam. Barangkali terkesan dengan apa yang dilihatnya di rumah ini.
	"Wei ceritalah," tutur Izwan pula.
	"Kau orang ingat tak tahi bintang tu?" soal Hanis kembali, sambil menekap kain putih itu pada lukanya. Kain yang tadi putih kini sudahpun bertukar merah. 
	"Ingat. Tak silap aku, tahun lepas kan? Yang jadi sebelum subuh tu," balas Izwan.
	Hanis mengangguk. 
	"Ui. Kuat letupan dia masa tu. Macam bom siak. Aku ingat lagi masa tu, aku dah bangun awal. Sebab nak siapkan bapak aku makanan nak pergi ke laut. Masa tu lah aku terdengar letupan bukan main kuat lagi. Aku ingat ada orang perang ke apa. Tiba-tiba je, terus jadi siang beb," tutur Jas, tanpa dipinta.
	"Jadi siang?" soal Hanis dan Izwan serentak.
	Jas mengangguk. "Jadi siang. Masa tu tak silap pukul 5 pagi. Patutnya gelaplah langit. Tapi lepas je letupan tu, terus jadi terang," jelas jas Lagi.
	"Aku tak perasan pulak yang tu. Aku dengar bunyi letupan je. Kau Izwan?" soal Hanis.
	Izwan menggeleng kepala. "Samalah. Aku pun dengar macam bunyi bom je."
	"Sebab kau orang tengah sedap membuta. Aku nampak dengan mata kepala aku sendiri," balas Jas.
	"Ah, tak kisahlah. Apa kena mengena perempuan ni dengan tahi bintang tu pulak?" soal Izwan kembali.
	"Memang tak ada kena mengena," tutur Hanis yang sudahpun mengikat luka di kakinya dengan kain yang dihulurkan Jas tadi.
	"Setahu aku lah," tambah Hanis lagi. "Habis tu?" soal Izwan pula.
	"Aku nampak perempuan ni malam tu. Malam lepas tahi bintang tu," balas Hanis, sambil melepaskan lelah.
	"Kau nampak kat mana?" soal Jas pula.
	"Masa tu awal lagi. Baru kul 11 malam kalau tak silap aku. Aku tak boleh tidur sangat malam tu, perut aku memulas. Jadi, dalam pukul 11 malam tu jugaklah aku keluar rumah nak pergi ke tandas."
	"Kenapa kat luar rumah? Dalam rumah kau kan ada tandas," soal Izwan.
	"Tahun lepas kan rumah aku renovate," balas Hanis kembali.
	"Hm. Anak orang kaya," perli Jas. Hanis sekadar tersenyum. Dia tak tahu apa reaksi yang sesuai ditawarkan pada Jas ketika itu. Kerana bibit kesedihan kelihatan jelas di alis matanya. Apa yang mungkin boleh dilakukannya hanya menyambung cerita.
	"Aku perasan masa aku keluar rumah, ada kabus kat luar rumah aku.." Jas dan Izwan saling berpandangan, dan Hanis membetulkan mereka.
	"Ya, aku tahu rumah aku memang banyak kabus. Rumah kau pun sama Jas. Tapi biasanya kabus ni datang awal pagi. Bukannya awal malam macam tu. Jadi, aku pun meremanglah. Seram sejuk seluruh badan aku. Tapi nak buat macam mana kan, aku dah tak tahan. Jadi aku redah jelah."
	"Mulanya aku macam tak nampak aku kat mana. Sebab kabus tebal sangat. Masa tu lah aku nampak perempuan tu. Dia berlari ke arah aku. Dengan rambut merah menyala. Aku hampir-hampir nak menjerit, sebab aku ingat hantu. Tapi bila perempuan tu makin dekat, hilang dah semua rasa takut. Sebab perempuan tu...."
	"Perempuan tu apa?" pinta Izwan. Tapi Jas hanya mendiamkan diri. Meneguk air liurnya. Kerana dia kenal pandangan mata Hanis ketika itu. Pandangan mata yang terbungkal, diapit senyuman di bibirnya. Menerbitkan sedih di hati Jas.
	"Sebab perempuan tu cantik," tutur Jas, menghabiskan kata-kata Hanis.
	"Cantik macam kau ke? Kalau macam kau, tak adalah cantik mana," perli Izwan.
	Jas menjeling tajam. "Eh sial mulut kau. Aku lesing kau karang," tutur Jas sambil mengangkat tangannya seperti ingin melayangkan tumbukan ke mulut kawannya itu. Izwan hanya membalas dengan tersengih.
	Tapi Hanis tak terkesan lansung dengan pergaduhan kecil yang sedang berlaku di depannya. Matanya memang sedang memandang pada Izwan dan Jas, tapi pandangan matanya kosong. Kerana mindanya kini sedang khayal terbang di ruang memori.
	"Yep, perempuan tu sangat cantik. Dengan rambut yang merah, kulit yang sangat putih. Dan mata yang biru. Aku tak percaya yang perempuan secantik tu boleh wujud di muka bumi ni. Seolah-olah aku tengah nampak bidadari. Tapi kau tahu tak apa benda yang aku paling tak percaya sekali?" 
	"Apa dia?" soal Izwan. Jas pula hanya mendiamkan diri dan menundukkan wajah.
	"Aku tak percaya lansung yang bidadari tu datang kat aku. Dia ada cakap sesuatu kat aku. Tapi aku tak ingat apa. Aku hanya ingat mata dia yang sangat biru. Macam langit warna dia. Esoknya, bapak aku jumpa aku terbaring kat luar rumah," balas Hanis.
	Jas tergelak. Besar ketawanya, bergema dalam rumah lama itu. Bunyi yang bergema itu merentas seluruh isi rumah. "Kau jumpa perempuan tu dalam mimpilah ni?" 
	Hanis sekadar mengangguk. 
	"Dan perempuan tu nampak macam ni?" soal Izwan
	Hanis mengangguk lagi. "Tapi lagi cantik dari mural ni," tambah Hanis.
	"Jadi bukan mimpilah," komen Izwan.
	"Kenapa bukan mimpi pulak?" soal Jas kembali. Pandangan matanya tajam menembusi Izwan.
	"Sebab mural ni lah. Sebab mural ni ada. Jadi kemungkinan besar sekali perempuan tu wujud," hujah Izwan.
	"Dah tentulah perempuan tu wujud. Mana tahu Hanis pernah ternampak dalam majalah mangga ke apa ke. Tu sebab dia teringat-ingat dalam mimpi," balas Jas, sambil mendengus.
	"Maksud kau yang ni selebriti?" soal Izwan kembali.
	Jas mengangguk. "Yelah. Artis ke, pelakon ke. Tu sebab ada orang boleh lukis mural dia kat sini," jelas Jas lagi ni.
	"Tapi aku tak pernah nampak Jas. Aku tak pernah nampak perempuan tu seumur hidup aku. First time aku nampak dalam mimpi aku sahaja. Dan kat mural ni," balas Hanis, mempertahankan dirinya.
	"Kau terlupa je kot," tutur Jas kembali. Tapi wajahnya masih lagi ditundukkan, tak berani bertentang mata dengan Hanis. Jas tak berani melihat wajah sahabatnya itu yang seperti sedang dilamun cinta. Hanya boleh menambah duka di hatinya.
	"Tak, aku pasti," tutur Hanis kembali, sambil menggelengkan kepala. Dia kini bangun, menghampiri dinding mural di depannya. Tangannya mula memegang dinding itu, memegang wajah putih yang tersemat kemas di situ, dicemari paku pakis dan yang alga yang sudahpun memanjat sehingga ke atas. Meretakkan dinding yang ada di depannya. Pun begitu, mural itu masih kelihatan cantik, seolah-olah disinari cahaya. Memaparkan gadis berkulit seputih salju, dengan rambut yang merah menyala bak api yang membakar, dan mata yang membiru seperti langit di hari yang cerah. 
	Hanis memegang dinding itu sambil berkata, "Aku pasti, malam itu lah kali pertama aku berjumpa dengan bidadari dunia itu."
5
Masa kini....

	"Jas...ooo...jas!" 
	Jas menoleh ke belakang bila mendengar namanya dipanggil. Matanya yang dari tadi termenung memandang Hanis kini sudahpun dipanggil kembali dari ruang memori. Kini di depannya Izwan sedang berdiri sambil berpeluk tubuh. Matanya yang sedikit hijau itu seperti lampu suar yang menyuluh tubuhnya, mencari isi yang tersimpan di dalam hati Jas.
	"Kau tengok apa tu?" Izwan bertanya, sambil matanya tak henti menyuluh isi hati sahabatnya itu.
	Jas tersenyum. Di depan Izwan, tiada apa yang perlu disembunyikan. Izwan sudah masak dengan apa yang tersimpan di dalam hati Jas. 
	"Tengok apa lagi. Tengok kawan kita lah," tutur Jas kembali, sambil mulutnya menjuih ke arah Hanis yang ada di belakangnya. Izwan melangkah ke depan, melepasi Jas. Kini matanya dapat melihat dengan jelas Hanis yang sedang duduk bersilang di atas lantai yang kotor. Matanya kosong merenung mural di depannya. Dan di sebalik pandangan yang kosong itu, Izwan dapat melihat bayang senyuman di bibir Hanis.
	"Dia termenung tengok dinding, kau termenung tengok dia," tutur Izwan. Jas sekadar mengangkat bahu sambil tersenyum. Dia tak tahu bagaimana ingin menjawab. Membalas hanya mungkin boleh membawa air mata. Jadi Jas rasa ada baiknya dia simpan sahaja apa yang dia rasa.
	"Sampai sekarang dia tak tahu siapa perempuan tu," tutur Izwan lagi. Jas menoleh, sambil matanya dinaikkan ke atas. Sambil mengeluh panjang, dia berkata, "Kau orang dah cari betul-betul ke?"
	"Dah. Dah puas dah carik kat internet. Kat wikipedia semua. Tak ada. Yang paling dekat pun muka Jessica Chastain," komen Izwan.
	"Huh? Siapa tu?" soal Jas.
	"Ala, yang berlakon cerita It tu," balas Izwan kembali, seolah-olah jawapan itu sudah cukup untuk Jas. Jas yang tak pernah ada duit yang cukup untuk menonton wayang sekadar mengangkat bahu. Tapi dia mampu memberikan jawapan balas.
	"Jap, tu bukan mat salleh ke?" soal Jas kembali.
	"Yep, dan gambar kat mural tu, walaupun dengan kulit yang putih dan rambut yang merah tetap nampak macam Melayu," tutur Izwan kembali. 
	Jas menoleh kembali ke arah Hanis. Merenung ke arah sahabatnya itu yang sedang khayal memandang mural di depannya. Apa yang diceritakan Izwan itu mencalarkan lagi luka yang baru sahaja hendak sembuh. Menambahkan lagi rasa perit di hatinya. Jas terpaksa menarik nafas yang sangat panjang, sebelum dia mampu membalas kata-kata Izwan.
	"Ah. Tak ada yang misterilah. Adalah tu artis-artis lama yang kau orang tak kenal. Tak jumpa lagi lah tu. Bagi aku...."
	"Bilik stor tu lagi misteri," sampuk Izwan. Jas menoleh, menjangkakan yang Izwan akan tersengih. Tapi Izwan hanya tersenyum lebar. Mengatakan yang dia percaya dengan apa yang dikatakan Jas tu.
	"Jadi jom lah kita pergi tengok stor tu," ajak Izwan. Jas mengangguk, dan mula berpatah balik. Menuju ke bilik stor yang terletak di sebelah barat rumah lama itu. Kaki mereka merentas hutan kecil di laman ruang tamu, dengan pokok-pokoknya yang meninggi, sehingga ada yang menembusi bumbung rumah. Tapi yang anehnya, jika dilihat dari luar, bumbung rumah lama ini nampak kukuh dan tak ditembusi apa-apa. Satu lagi keanehan yang ada yang sepatutnya menarik perhatian Hanis, bukan mural itu sahaja, fikir Jas.
	Mata Izwan tertancap pada tanah lapang yang ada di tengah hutan. Pada tanah pasir yang sekangkang kera yang ada di dalam rumah lama ini. Lantai batu yang ada di tengah hutan mini itu telah meretak, mendedahkan sekelumit tanah pasir yang ada di bawahnya. Menjadi tempat mereka bertiga menanam kapsul masa mereka 6 bulan yang lepas. Itupun salah satu lagi misteri yang membelenggui mereka, tapi tak cukup menarik buat Hanis.
	"Nampak tak rumput tu...." Perkataan Jas seolah-olah hilang di balik pandangan matanya yang mendongak. Kerana dia tak pasti dengan apa yang sedang dirakam matanya. Matanya melihat, tapi otaknya sukar untuk mempercayai. Dia memerlukan Izwan untuk memastikan apa yang dilihatnya itu betul.
	Izwan mengangguk dari belakang, dan turut menambah, "Ya, pokok tu makin besar. Rumput yang kita tebang dua hari lepas pun dah tebal balik," tutur Izwan, yakin. Kerana dia sendiri pernah mengukur ketinggian pokok-pokok yang ada di tengah hutan kecil ini, yang membesar pantas di luar dari norma. Rumput tebal yang ada itu selalu mereka kemaskan seminggu sekali, untuk memastikan ianya tak meliar, menjemput binatang yang boleh merayap di bawahnya.
	Tapi tak sampai beberapa hari ia sudahpun tumbuh balik, menebal. Terlalu pantas, tak kiralah ketika musim hujan ataupun ketika panas terik. Jas dan Izwan pernah membincangkan keanehan ini. Mereka mengeluarkan teori yang masa di tengah rumah ini, sekurang-kurangnya di hutan kecil di laman tamu rumah ini, masa berjalan pantas. 
	Tapi yang ada pada mereka hanyalah sekadar teori. Kerana jam di tangan mereka berjalan seperti biasa. Dan tak pula mereka merasakan diri mereka membesar lebih pantas dari budak-budak yang lain. Jas dan Izwan membawa teori mereka kepada Hanis. Mereka mengharapkan kepintaran yang ada pada satu-satunya pelajar kampung yang berjaya ke SBP boleh membantu mereka. Tapi Hanis kurang berminat untuk menyelesaikan misteri lain yang ada di rumah lama ini. Yang menarik perhatiannya hanyalah mural yang pasti akan ditenungnya setiap kali bertandang.
	"Ah, kau orang buatlah eksperimen," balas Hanis ketika itu, yang tak menoleh lansung memandang mereka.
	"Eksperimen apa?" soal Jas kembali. Tapi Hanis hanya diam. Hanyut dalam khayalan.
	"Oi, eksperimen apa!" jerit Jas yang sudahpun menarik lengan Hanis. Hanis pada mulanya terkejut, melihat Jas yang tiba-tiba sahaja menarik lengannya dengan kasar. Tapi selepas soalan itu diulang, barulah dia membalas.
	"Buat jelah apa-apa. Tanam pokok ke apa ke. Dah-dah, jangan kacau aku, aku tengah sedap ni," balas Hanis, yang kembali dalam lamunannya.
	Jas dan Izwan saling menggelengkan kepala, tapi idea yang diberikan Hanis itu boleh dipakai. Dan ditakdirkan pada penghujung tahun lepas mereka menanam pokok pisang di pinggir hutan kecil. Benihnya diambil (mungkin sekali dipinjam tanpa diberitahu) Izwan sendiri dari ayahnya.  Kini, tak sampai setahun, pokok yang mereka tanam itu sudahpun kelihatan tua, menunggu masa untuk mati. Tapi mereka sempat merasa hasil pisang itu, seminggu selepas ia ditanam.
	Jas dan Izwan kini sudahpun tiba di hujung hutan, melepasi pokok pisang mereka yang sedang menunggu takdirnya. Kaki mereka kini melangkah ke satu ruang koridor yang gelap, melewati bilik-bilik yang mengapit mereka. Barangkali bilik milik pembantu rumah. Walaupun koridornya tak adalah panjang mana, tapi setiap kali mereka melalui sini, masa seolah-olah terhenti. 
      Langkah yang mereka ambil seperti tak ada kesudahannya. Mata mereka menoleh ke kiri dan kanan. Memerhatikan bilik-bilik yang ditutup dengan pintu yang sudahpun reput. Ada yang reput cat, ada yang sudahpun terkopak. Ada yang dahpun hilang sepenuhnya, mendendahkan isi bilik di dalamnya. Di waktu mereka melalui koridor ini, debar di jantung mereka terasa kencang, bagai nak tercabut dari tempatnya. Mujurlah, kaki mereka boleh melangkah ke depan. Menghampiri penguhujung koridor.
      Mata mereka sekarang tertumpu pula pada bilik yang paling hujung sekali. Di sebelah kiri mereka, bilik itu kelihatan tak usang, tak pudar. Pintunya masih lagi kelihatan cantik, dengan cat yang berwarna merah. Seperti masa lansung tak menyentuhnya. Jas dan Izwan menghampiri pintu itu, dan menekap telinga mereka. Di baliknya, mereka boleh mendengar dengan jelas bunyi dengkuran, menandakan ada orang di dalamnya. 
      Mereka saling berpandangan, dan mengangguk tanda setuju. Walaupun tak ada sepatah yang keluar dari mulut mereka, mereka tahu yang pintu itu tak boleh dibuka. Mereka tak berani nak melihat isi di dalamnya. Itulah perjanjian yang mereka persetujui sejak mereka menemui pintu yang tak terganggu dek masa itu sebulan yang lepas.
      "Dulu tak ada...." Tutur Jas, sangat perlahan. Pertuturan itu diutarakan lebih kepada dirinya sendiri bukan pada Izwan. Tapi Izwan yang mendengar bertanya kembali.
      "Huh? Kau cakap apa Jas? Aku tak dengar," tutur Izwan separa berbisik. Takut-takut yang ada di seblik pintu itu turut menekap telinga. Jas tidak menjawab, sebaliknya hanya terus berjalan ke depan. Melepasi dapur dan terus menuju ke stor yang ada di hujungnya. Izwan mengeluh, dan mengikut Jas dari belakang. Di depan mereka dapur yang sudah berdebu dan tidak berperabot itu terbentang, dengan lantai yang dipenuhi dengan daun kering dan juga sisa binatang. Membuatkan mata mereka lansung tak berminat. Hanya tertumpu pada stor di hujung dapur yang terbuka pintu kayunya.
      Sebaik kakinya terpacak di depan stor, Jas menoleh ke arah Izwan. "Izwan, follow rapat," pinta Jas perlahan. Dia tak mahu perkara yang berlaku padanya tahun lepas berulang kembali. Kerana itu jugalah dia membiarkan pintu kayu itu terbuka luas.
      Dengan debar yang menguasai diri, Jas berjalan masuk ke dalam stor kayu yang sempit itu. Yang dulunya menjadi tempat penyimpanan makanan. Bagaimana mereka tahu? Kerana walaupun rumah itu dah lama ditinggalkan, stor itu masih lagi menyimpan makanan yang segar. Beras, makanan dalam tin, serta barang-barang mentah seperti kentang, bawang dan juga rempah. Isi dalamnya nampak kemas, teratur, bersih, lansung tak ada sebarang debu di dalamnya. Seperti ia masih dijaga dengan rapi.
      Berbeza sungguh dengan keadaan di dapur. Jas megambil tin sardin yang paling dekat dengannya. Yang terletak di atas rak kayu di sebelah kanan. Matanya membaca perkataan yang tertulis di situ, kemudian berpaling memandang Izwan.
      "1937!" tutur Jas. 
      Izwan sekadar mengangguk. Tak menawarkan sebarang komen. Di dalam kepalanya dia sedang melakukan kira-kira. Jika ingatannya betul, tin sardin itu menunjukkan tarikh luput 1941 minggu lepas.
      "Bukan tin sardin yang sama," tutur Izwan kembali. Menawarkan konklusinya. Tapi konklusi seperti itu tak menawarkan penjelasan muktamad tentang apa yang berlaku pada stor itu. Ataupun pada rumah lama itu pada keseluruhannya.
      "Aku rasa ia semakin kuat," tutur Jas kembali.
      "Huh?"
      "Aku tak tahu apa yang berlaku pada rumah ni. Aku Cuma rasa yang ia semakin kuat. Pintu itu tak ada sebulan yang lepas," jelas Jas kembali.
      "Kau nak tengok kapsul masa tu?" balas Izwan pula. Jas menoleh, meletakkan semula tin sardin itu di tempat asalnya. Dia melangkah melepasi Izwan sambil mengangguk. Kata-kata Hanis terngiang dalam kepalanya ketika itu, 
      "Jas, orang letak kapsul masa untuk tengok lepas 10, 20 tahun. Bukannya lepas 6 bulan,"
      Walaupun apa yang dituturkan Hanis itu benar, tapi di rumah lama ini kenyatannya itu boleh menjadi sesuatu yang boleh diragukan. Tanpa berkata sepatah pun mereka kini berpatah balik ke hutan kecil itu. Melepasi pintu yang tak diganggu masa. Melalui ruang koridor yang terasa panjang. Sebaik sahaja mereka sampai di tengah hutan, Izwan mula menggali tanah pasir itu. Mendedahkan kotak tin yang tertimbus di bawahnya. Izwan mengeluarkan kotak tin itu yang kelihatan sama sahaja dengan kotak tin yang mereka tanam 6 bulan yang lepas. Tetapi sebaik sahaja dia membuka isinya, matanya terbeliak besar.
      "Jas!" panggil Izwan. Jas yang dari tadi hanya berdiri dan memerhatikan dari belakang mula tunduk menghampiri Izwan. Matanya turut sama terbuka besar, melihat isi di dalam kapsul masa yang mereka tanam 6 bulan yang lepas. Jas ingat isinya. Hanis meletakkan buku nota berwarna coklat.Yang bercap logo Sekolah Rendah Tanjung Kling di atasnya. Dibalut dalam plastik lutsinar supaya ia tak dibaham masa.
      Izwan pula meletakkan buku komik kegemarannya. Dragon Ball edisi pertama, yang dibelinya dari pesta buku. Ianya turut diletakkan dalam plastik lutsinar. Dan Jas sendiri meletakkan beberapa keping duit syiling,  bertahun 1967. Mengharapkan yang duit syiling lama itu boleh bernilai jutaan ringgit bila dia membuka kapsul ini 10 tahun akan datang.
      Tapi kali ini, bila mereka membuka sahaja kotak tin itu, isinya bukanlah buku sekolah, komik, mahupun duit syiling. Tapi beberapa bungkusan plastik lutsinar yang bertampal label di atasnya. Label yang tertulis nama mereka dengan pen berwarna merah. Jas mengambil bungkusan plastik dengan namanya itu, melihat isi di dalamnya. Ia bukanlah lagi duit syiling, sebaliknya kunci lama yang sudahpun berkarat. 
      Jas menoleh ke arah Izwan, yang kini turut terbeliak memegang bungkusan miliknya. Isinya bukanlah komik, tapi kad tebal berwarna putih.  Kosong, di depan dan juga di belakang. Dan walaupun Hanis tiada di situ untuk melihat bungkusannya, mereka dapat melihat dengan jelas isinya. Ia bukanlah buku nota sekolah rendah. Tapi buku nota yang biasa digunakan oleh pelajar universiti. 
      Mata Izwan kini bertentang dengan Jas, mengharapkan jawapan darinya. Sedikit penjelasan tentang apa yang berlaku. Tapi Jas hanya mampu membuka mulutnya. Tiada sepatah perkataan yang mampu keluar dari mulutnya. Tiada jawapan.


Bab 2: Perempuan Berambut Merah
1
	Jalan bawah tanah sahaja jalan yang selamat ketika ini. Jalan yang memboehkan Zulaikha mengelak dari bahaman kerumunan berdarah. Dan segala malapetaka yang berakar darinya. Setelah hampir 12 jam berjalan tanpa rehat, Zulaikha kini sudahpun hampir tiba di destinasi. GPS yang dipasang di lengannya menunjukkan yang ibu pejabat kini terletak lebih kurang 500-meter dari lokasi dia sedang berdiri.
	"Dah sampai," tutur Zulaikha sendirian. Suaranya bergema dalam ruang terowong yang besar itu, yang dulunya menempatkan kereta api bawah tanah yang merentas dari Melaka ke Kuala Lumpur. Kini ia menawarkan perlindungan buat manusia sepertinya. Mata Zulaikha kini diarahkan ke depan. Sambil kakinya mula berlari-lari anak. Apa yang dicari kini adalah penanda. Penanda kepada pintu masuk Cagar.
	Bagi melindungi Cagar, bandar terakhir yang ada di Malaysia (barangkali juga di muka bumi ini), pintu masuknya dilindungi. Dibuka hanya kepada mereka yang tahu sahaja penandanya di mana. Burung camar yang dilukis dengan cat berwarna putih, kecil sahaja, terlindung di balik sesuatu. Dan setiap minggu, mereka yang menjaga Cagar akan menukar objek yang melindungi simbol camar yang dilukis. Bagi memastikan mereka yang boleh masuk ke Cagar, hanyalah mereka yang datang dari Cagar.
	Kali ini yang melindungi simbol Camar itu adalah rak buku kayu. Yang diletak menyenget bersandar pada tiang. Zulaika yang sudahpun menjumpai penanda, mula melajukan langkah, lalu mengalihkan rak buku itu dengan sepenuh tenaganya. Terbit peluh keringatnya, disusuli keluh di bibirnya. Zulaikha hampir sahaja bersandar, bila logo camar itu kini terserlah di depannya. Bersebelahan dengan pintu besi yang sudahpun diselaputi karat.
	Sambil berteleku, Zulaikha termenung di depan pintu. Berkira-kira sama ada di mahu masuk ataupun tidak ke dalam Cagar. Ya, memang inilah satu-satunya tempat yang selamat buatnya. Ya, inilah satu-satunya tempat yang masih ada sedikit ketenangan, pelindung dari ketakutan menghadap kerumunan berdarah. Tapi Cagar juga tempat yang terkurung. Tempat yang menjadi satu petanda. Mengingatkannya pada realiti malapetaka yang melanda umat manusia. Mengingatkannya pada ayah dan ibu yang sudahpun tiada.
	Zulaikha mengeluh. Tak ada manfaatnya dia terus termenung. Yang mampu dilakukannya ketika itu hanyalah terus melangkah ke depan. Walaupun realitinya sangat berat untuk ditanggung. Dia bangun, dan mula mengetuk pintu yang berkarat, dalam dua ritma yang sekata.
	"Password," tutur suara di balik pintu.
	"Cindai."
	"Itu minggu lepas," tutur suara itu kembali.
	Zulaikha terkejut, pantas mengeluarkan kertas yang tersimpan di kocek seluarnya. Dia melihat kembali senarai yang tertulis di situ, mencari kata laluan yang terkini.
	"Andalusia?" soal Zulaikha kembali. Antara pasti dan tak pasti sahaja dengan jawapannya. Tiada suara datang dari sebalik pintu. Tapi ia terbuka jua, mendedahkan isinya. Seorang lelaki tinggi, berkulit sedikit gelap, dengan rambut seperti afro. Dia tersenyum memandang Zulaikha, dengan dua ruang yang kosong terpampang pada baris giginya.
	"Hamid!" tutur Zulaikha, terkejut melihat kawannya itu yang menjadi penjaga pintu pagi itu.
	"Kau tak jawab alat communicator kau," tutur Hamid, memberi penjelasan.
	"Owh, risau jugak kau kat aku ye," balas Zulaikha kembali.
	Hilang terus senyuman di wajah Hamid. Lelaki itu membalas dengan dengus, dan memalingkan badannya. "Dahlah, jom naik atas. Semua orang dah risau tunggu kau," tutur Hamid, tanpa menoleh.
	"Professor ada?" soal Zulaikha.
	"Ada. Dia pun sama tunggu. Kita orang dah hampir-hampir nak hantar team lain kau tahu," balas Hamid kembali, yang kini sudahpun melangkah ke depan.
	Tanpa sepatah kata lagi, Zulaikha mengikut sahaja Hamid, berjalan menelusuri koridor yang gelap di depan mereka. Di belakang, pintu yang tadi terbuka itu tertutup dengan sendirinya, menghilangkan terus sumber cahaya yang menerangi mereka. Menjadikan laluan yang perlu mereka tempuhi, gelap gelita.
	Zulaikha dan Hamid secara automatiknya menghidupkan lampu suluh, menyuluh jalan mereka ke depan. Lampu tiada di laluan ini, bagi memastikan tiada wayar elektrik yang perlu disambung dari luar, mendedahkan kedudukan rahsia mereka kepada mana-mana musuh yang mencari. Jadi lampu suluh yang kecil itu sahajalah cahaya yang mereka ada.
	Setiap langkah yang diambil mereka berdua dalam lorong yang kecil dan gelap itu, bergema, membawa sekali gema yang sama dalam hati mereka. Terutama sekali Zulaikha yang berdebar sekali jantungnya dalam setiap langkah yang diambilnya. Ah, dia memang tak suka untuk melangkah ke Camar. Tanpa disedari, Zulaikha mengeluarkan keluh kesah yang hadir dalam setiap langkahnya.
	Hamid yang terdengar keluhan Zulaikha tersenyum, dan menggelengkan kepala. "Kadang-kadang aku rasa kau sengaja volunteer dalam misi-misi macam ni," tutur Hamid.
	Zulaikha yang dari tadi memakukan matanya pada belakang badan Hamid terkejut. "Kenapa kau cakap macam tu?" soal Zulaikha kembali.
	"Yelah. Aku rasa kau seboleh-bolehnya nak cari jalan nak keluar dari tempat ni," balas Hamid kembali. Zulaikha mendengus kembali. Tepat sangat apa yang keluar dari mulut Hamid tadi.
	"Yelah, tak ada apapun kat Camar ni," balas Zulaikha, pendek.
	"Camar ni bandar selamat yang terakhir yang ada di sini. Itu dah cukup dah, bagi akulah," tutur Hamid kembali.
	"Bagi kau Mid. Bagi aku tak ada apa-apa kat sini. Hanya ada manusia, dan perasaan takutnya."
	"Bukan tu je. Kita pun ada harapan," tutur Hamid lagi. Tapi senyuman yang tadi terbentuk, kini semakin terasa berat untuk dipaparkan. 
	"Harapan apa Mid? Kau tak dengar apa prof cakap? Malapetaka tu makin dekat," tutur Zulaikha kembali.
	Hamid menghentikan langkahnya. Di depannya kini terbentang sebuah pintu yang besar. Pintu besi yang berwarna kelabu. Hamid menutup lampu suluhnya, dan mula meraba tuil pintu, bersedia untuk membukanya. Sebelum itu, dia sempat menoleh ke belakang, memandang Zulaikha sambil tersenyum.
	"Sebab tu lah kita perlukan heroin macam kau untuk selamatkan dunia," tutur Hamid lagi, sambil membuka pintu. Membawa cahaya dari Camar masuk menembusi terowong gelap yang mereka lalui tadi. 
	Zulaikha menaikkan bola matanya ke atas, sambil menggelengkan kepala. Poyo sungguh ayat yang keluar dari mulut Hamid tadi, fikirnya. Tapi dia melangkah juga, mengikut Hamid  menembusi sempadan Camar. 
	Kaki mereka kini memijak sebuah stesen bawah tanah lama yang sudahpun diubahsuai menjadi tempat penempatan. Khemah yang dibina dari kayu dan besi tercacak, di kiri dan kanan plaform kereta api. Rel kereta api di tengah telahpun ditenggelami air, menjadi sungai buatan, membekalkan air yang bersih buat penduduk Camar. Di atasnya, sebuah jambatan kayu dibina, menghubungkan platform yang terpisah, mewujudkan ilusi seperti sebuah bandar yang lengkap dan berfungsi. Di atas semua ini, beberapa buah lampu sorot dipasang di atas, mewujudkan ilusi seolah-olah 'bandar' kecil ini disinari cahaya matahari.
	Zulaikha mengeluh lagi, melihat keadaan Camar. Ya, memang bandar ini hidup. Ada manusia, ada makanan, ada air yang bersih, ada cahaya di atasnya. Tapi ia hanyalah ilusi, serpihan dari realiti yang kini sudahpun musnah di luar sana. Mewujudkan asap hitam yang menyelubungi Camar dan penduduknya.
	Ya, asap hitam itu jelas pada pandangan mata Zulaikha. Jelas pada wajah murung yang membelenggu setiap isi Camar. Jelas pada ketakutan yang bagaikan terapung di udara, kadangkala menyesakkan nafas mereka yang berada di Camar. Jelas juga pada kegelapan yang terlihat di sudut-sudut gelap Camar. Yang tak mampu ditembus cahaya sorot dari atas. Ya, semua itu jelas pada mata Zulaikha. 
	"Weh, jom. Dia orang tunggu kat atas," tutur Hamid, menyedarkan Zulaikha dari lamunan. Zulaikha hanya mengangguk. Mengikut Hamid yang kini membawa mereka merentas jambatan kayu. Sepanjang perjalanan Zulaikha hanya menunduk ke bawah. Tak mahu menatapkan matanya pada pandangan Camar yang boleh meranapkan perasaan senang yang masih berbaki di hatinya.
	Tapi tiba-tiba sahaja satu suara menerjah telinga Zulaikha. "Cik Zulaikha!" Zulaikha terkejut. Bukan kerana kuatnya suara itu. Tapi kerana nadanya yang disampaikan dalam keadaan ceria. Seperti terkandung harapan dalam panggilan itu.
	Zulaikha menaikkan kepalanya, menoleh kepada lelaki yang tadi menyapa. Zulaikha cam lelaki itu. Lelaki yang biasanya menjadi penjaga sempadan Camar. Namanya bermain di bibir Zulaikha, tapi Zulaikha tak mampu mengingatinya. Pun begitu, lelaki itu memandang Zulaikha sambil mengangkat tabik hormat. 
	Zulaikha yang masih lagi terkejut, kini menoleh ke kiri dan kanan. Di sekelilingnya orang memandang Zulaikha dengan tersenyum, berserta dengan tabik hormat. Zulaikha kini memandang Hamid pula, seperti meminta penjelasan darinya. Hamid membalas dengan ketawa kecil.
	"Semua orang dah tahu cerita kau kat Melaka Zul. Pasal kau menghadap kerumunan berdarah malam tadi," tutur Hamid lagi.
	"Aku tak...aku tak hadap kerumunan....sekejap, kau beritahu semua orang!??"
	"Bukan aku. Professor. Dia yang sampaikan kisah kau, buat pembakar semangat katanya. Dan sejujurnya, aku setuju dengan dia," balas Hamid kembali.
	Zulaikha terkedu. Wajahnya kini ditundukkan ke bawah. Tak berani bertentang mata dengan penduduk Camar yang kini memandangnya lain. Memandang Zulaikha seolah-olah ada cahaya harapan yang terpancar dari dahinya.
	"Kau tak boleh buat aku macam ni Mid. Aku tak sukalah!" jerkah Zulaikha kembali. Hamid menghentikan langkahnya. Terkejut mendengar jerkahan Zulaikha. Dia kini menoleh memandang gadis itu yang kini berkerut dahinya. Dengan gigi taringnya kini diserlahkan pada Hamid, seperti ingin menerkam sahaja lagaknya.
	"Kenapa pulak?" soal Hamid. Tenang sahaja suaranya. Ketinggiannya yang mengatasi Zulaikha membuatkan mereka kelihatan seperti adik beradik yang sedang bertengkar.
	Zulaikha yang masih lagi memandang tajam, kini dengan dada yang turun naik membalas. Tapi dengan nada yang lebih perlahan, bila menyedari yang suaranya yang tinggi tadi menoleh tolehan orang ramai.
	"Aku tak suka memberi harap pada orang Camar."
	"Kenapa? Kau pun tahu kan, orang di Camar perlukan harapan," soal Hamid kembali.
	"Tak. Orang di Camar perlukan penyelesaian. Harapan hanyalah racun yang membunuh secara perlahan," tutur Zulaikha kembali.
	Hamid kembali berpaling ke depan. "Tak. Kau salah Zulaikha. Lebih baik ada harapan, dari ketakutan yang berpanjangan."
	Ketika Zulaikha dan Hamid tiba di bilik mesyuarat, kelihatan ahli Majlis Tertinggi Camar sedang menunggu mereka. Semuanya ada ,termasuklah Razif dan juga professor. Masing-masing sedang duduk di dalam bilik mesyuarat, melabuhkan punggung mereka di atas kerusi yang empuk, sambil menunggu ketibaan wira mereka dari mereka dari medan pertempuran. Itulah yang terlinas di fikiran Zulaikha sebaik sahaja dia melangkah masuk.
	Professor Shankar yang duduk di kerusi yang paling depan sekali, sebagai Ketua Majlis Tertinggi, tersenyum memandang Zulaikha, sambil tangannya mula diangkatkan ke atas, menyambut kedatangan Zulaikha dengan tepukan. Zulaikha terkejut dengan reaksi Prof Shankar itu. Begitu juga dengan ahli Majlis Tertinggi yang lain, yang masing-masing menoleh ke kanan dan kiri, pelik dengan kelakuan Prof Shankar. Terutama sekali Razif, yang kelihatan seperti mendengus sahaja melihatkan apa yang berlaku.
	Tapi tepukan yang dimulakan Prof Shankar itu tak dibiarkan sendirian. Lama kelamaan ianya bersambut, sehingga bergema ruang mesyuarat itu dengan bunyi tepukan gemuruh, menambahkan lagi rasa tak senang di hati Zulaikha. Setelah bunyi tepukan itu surut, Prof Shankar mengangkat tangannya, meminta laluan untuknya bercakap.
	"Selamat kembali Zulaikha, awak boleh duduk," arah Prof Shankar. Zulaikha akur, dan mengambil tempat duduknya yang sudahpun disediakan di meja bulat itu. Matanya sempat menangkap Razif yang masih lagi berdengus, barangkali berang dengan layanan yang diterima Zulaikha. Belum pernah lagi ada penduduk Camar yang duduk semeja dengan ahli Majlis Tertinggi.
	"Terima kasih Hamid. Awak boleh beredar dulu," arah Prof Shankar lagi. Zulaikha menoleh memandang Hamid, memintanya untuk menunggu dulu. Tapi Hamid sekadar tersenyum dan akur dengan arahan Prof Shankar. Bila Hamid sudah beredar, Zulaikha menoleh kembali ke depan, melihat kesemua 5 orang ahli majlis Tertinggi yang sedang menumpukan mata mereka kepadanya.
	"Jadi, jumpa tak dengan buku nota tu?" soal Prof Shankar. Zulaikha tersenyum, lalu mengeluarkan buku yang dijumpainya kala kerumunan berdarah sedang memburu. Mata semua ahli majlis tertinggi kini tertumpu pada buku nota dengan lukisan rama-rama di depan, yang kini terletak di atas meja.
	Prof Shankar tersenyum lagi. Matanya yang hitam itu kini membesar bagaikan lampu sorot, gembira dengan penemuan Zulaikha. Begitu juga Razif di sebelahnya, yang kini sudahpun berdiri, cuba untuk melihat buku nota itu dengan lebih dekat. 
	Zulaikha melihat pada semua ahli majlis tertinggi yang lain , dan merakam setiap reaksi mereka. Madam Lisa yang duduk paling kiri, satu-satunya perempuan di dalam ahli majlis tertinggi kelihatan gusar. Matanya yang sepet dikalihkan dari melihat buku nota itu, seperti ia sesuatu yang haram untuk dilihat.
	Pak Latif yang duduk di sebelah Madam Lisa pula hanya duduk, berpeluk tubuh. Lansung tak mengambil peduli pada buku nota itu. Hanya Tan sahaja yang turut bangun bersama dengan Razif dan juga Prof Shankar, terkesima dengan buku nota lama milik Dr Mahirah. Saintis berambut merah.
	"Good. Sekarang kita boleh ke fasa dua rancangan kita," tutur Prof Shankar kembali.








2
	"Mahirah!! Mahirah!"
	Terbuka mata gadis itu, bila mendengar namanya dipanggil. Dia bangkit, lalu melihat matanya yang membiru itu terpaku pada cermin di meja solek. Mahirah tersenyum kecil melihat rambut merahnya yang mengerbang, tak terurus. Air liur kelihatan mengalir dari celah mulutnya, membuatkan dia pantas bangkit, mengelap kesan kotor itu.
	"Mahirah! Dengar tak abang panggil?"
	Mahirah mengeluh, lalu bangun dari katil, terus melangkah keluar dari bilik. Kakinya kini melangkah mencari abangnya, yang barangkali ada di ruang tamu, berdasarkan suaranya. Mulutnya pada masa yang sama membalas sahutan si abang.
	"Apa lagi tu?" 
	"Kau tak dengar ke aku panggil?" soal abangnya kembali. Mahirah kini bersandar di tepi tiang ruang tamu, memerhatikan abangnya yang bernama Zahir, sedang sibuk mengemaskan isi dalam kabinet TV. Rambut Zahir  yang hitam berbeza betul dengan rambutnya yang kemerahan. Pun begitu, mata mereka sama, berwarna biru.
	"Mahirah dengar, Mahirah malas nak layan," tutur gadis itu kembali. Zahir mengeluh, lalu berhenti mengemas. Kini dia bangun dan menghampiri meja di ruang tamu, menghirup air masak yang sudahpun tersedia di situ. Sambil matanya tak lari dari memandang Mahirah. 
	Kecik besar, kecil besar je aku tengok budak ni, fikir Zahir, menahan amarah. Pun begitu, menghadap gadis remaja seperti Mahirah perlulah dilakukan dengan berhati-hati. Bagai menarik rambut dalam tepung. Jika tak, merajuk tak sudah budak ni nanti.
	"Kata nak tolong abang," tutur Zahir kembali, lembut.
	Mahirah mengeluh lagi. Matanya kini dikalih ke bawah. Tak berani melihat mata abangnya yang tajam.
	"Malaslah bang."
	"Kenapa? Ada dua hari lagi sebelum kita pindah. Tak akanlah hari terakhir baru nak terhegeh-hegeh?" soal Zahir kembali.
	Kini Mahirah melangkah ke depan. Melabuhkan punggungya di sofa ruang tamu. Dia cuba sedaya upaya untuk mengangkat wajahnya memandang abang. Ada baiknya mata mereka bertentang, agar abang faham apa yang cuba hendak disampaikan.
	"Bang, kalau Mahirah tak nak ikut boleh?" soal si adik.
	Kini tiba giliran Zahir pula untuk mengeluh. Dengan langkah yang perlahan dia kini turut melabuhkan punggungnya di sofa, menghadap Mahirah. Matanya yang biru kini melihat si adik yang sudahpun kelihatan sugul.
	"Kita tinggal berdua je Mahirah," tutur Zahir kembali. Kata-kata abangnya itu bagaikan gelombang air yang kuat. Memecahkan sempadan yang ada di hatinya. Jika tak dibendung, ia bakal melancarkan bah di matanya. Dan Mahirah sedang berusaha sebaik yang mungkin untuk menghalang air mata itu dari keluar.
	"Mahirah bukan apa. Kawan-kawan Mahirah semua kat sini. Kalau Mahirah ikut abang, Mahirah tak dapat jumpa dia orang lagi."
	"Takkanlah abang nak biarkan kau seorang-seorang kat sini dik. Kau ni budak lagi. Kalau apa-apa jadi siapa nak tolong kau?" 
	Mahirah terdiam. Mulutnya tertutup kerana dia tahu ada kebenaran di balik kata abangnya itu. Dan kerana itu jugalah dia tak mampu nak membalas, hanya mampu berpeluk tubuh. Mengenali gerak mengalah adiknya itu, Zahir menambah lagi hujah, mengukuhkan lagi kedudukannya.
	"Abang dah janji dengan mak. Kau pun tahu kan, mak mintak abang janji supaya jaga kau bila dia tak ada nanti. Dan abang kenalah tepati janji abang. Tak akanlah nak biarkan kau hidup seorang-seorang," tutur Zahir lagi.
	Itu dia. Kata-kata abangnya itu akhirnya berjaya juga mendatangkan bah air mata. Walaupun sepenuh tenaga Mahirah cuba menahan, air mata itu turun juga, laju membasahi pipinya. Teresak-esak Mahirah menangis, memeluk abangnya. Kasih keluarga yang masih ada yang sahaja mungkin mampu menahan bah yang sudahpun mengalir deras.
	"Kenapa mama pergi bang?" raung Mahirah. Melaungkan soalan yang dah lama terbuku dalam dadanya. Yang tersimpan sejak maknya meninggal kerana kanser beberapa bulan yang lepas.
	Zahir tak menjawb. Hanya menawarkan pelukan buat adiknya. Walaupun ada berpuluh jawapan yang mampu diberikan, tapi Zahir hanya mendiamkan diri. Membiarkan tangisan adiknya itu berlalu pergi. Inilah kali pertama dia melihat adiknya menangis sebegitu sejak mak meninggalkan mereka. Setelah tangisan adiknya beransur, barulah dia bersuara.
	"Dahlah tu, jangan nangis. Nanti bila cuti sekolah, kita baliklah sini semula. Jangan risau, status kau sebagai perempuan tercantik di SK Damansara tak akan tercabar," tutur Zahir kembali, mengundang ketawa kecil dari Mahirah. Meredakan sedikit tangisan adiknya itu. 
	"Nanti Mahirah kena sekolah yang sama ke dengan abang?" 
	"Eh tak. Kau sekolah menengah. Abang ajar sekolah rendah."
	"Owh." Pendek sahaja balasan Mahirah. Hilang sudah rasa sedih yang menguasai dirinya tadi.
	"Tapi kau kenalah tolong abang."
	"Tolong apa?"
	"Kau kenalah berkenal-kenal dengan mana-mana budak tingkatan 5. Mana-mana yang cantik tu, kau kenalkanlah pada abang," tutur Zahir sambil tersengih.
	Mahirah menggelengkan kepala. "Saya tak nak rosakkan masa depan perempuan lain bang."
	"Wah kau mulut," balas Zahir. Pun begitu dia masih lagi boleh tersenyum. Dan mereka dua beradik sama-sama ketawa. Selepas itu akhirnya Mahirah mengalah dan membantu abangnya untuk mengemaskan rumah. 
	Sejak kematian mama, Mahirah jarang dapat tidur lena. Malamnya ditemani mimpi ngeri yang membuatkan dirinya sering terjaga di pertengahan malam. Dan selepas itu pastinya mata Mahirah akan terus terjaga. Tak mampu lagi ditutup. Kerana tidur sudahpun jauh berlalu pergi darinya.
	Malam ini, benda yang sama berulang kembali. Tapi ada sesuatu yang pelik kali ini. Selalunya mimpi Mahirah adalah tentang mama. Memori menjaga mama di hospital di saat-saat terakhirnya berulang kali dimainkan dalam pawagan mimpi Mahirah. Ia bermula di ruang legar hospital. 
	Mahirah yang berjalan longlai, baru sahaja pulang dari kafeteria, menjamah makan tengah hari. Dia melewati koridor hospital, melepasi wad-wad yang dipenuhi pesakit. Langkahnya diiringi bunyi dengkuran, batuk dan juga perbualan jururawat yang sedang bersantai. Tapi mindanya ketika itu menerawang memikirkan tentang kawan sekolah yang sudah lama tak ketemu.
	Ketika itulah bunyi damai yang menjengah telingannya berubah. Dari dengkuran yang tenang bunyi penggera pula kedengaran. Bunyi larian pula kini bergema, menghampiri Mahirah yang masih lagi hanyut dalam fikiran. Dia masih lagi tak sedar apa yang sedang berlaku, sehinggalah seorang misi menjerit memanggil namanya.
	"Miss!! Cik Mahirah!!"
	Mahirah yang sedang memandang ke depan terpaksa menoleh ke kiri dan kanan. Lansung dia tak menyedari jururawat yang memangggilnya tadi sedang berdiri di hadapannya.
	"Cik Mahirah! Mak awak!"
	"Mama?"
	Lamunan yang tadinya menguasai fikirannya terus terhenti. Mahirah berlari sekuat yang mungkin menuju ke bilik mama. Dan adengan terakhir ini acap kali berulang tayang dalam mimpinya. Tapi setiap satunya berbeza. Kadangkala, bila Mahirah masuk ke bilik mama, bukan mama yang ada di atas katil. Tapi tanah kubur yang baru sahaja bercacak nisan.
	Kadangkala abangnya yang berada di atas katil. "Mama dah lama mati. Sekarang giliran abang pulak."
	Pernah juga Mahirah nampak, yang mama sekadar terbaring di atas katil. Dengan tubuh badan yang sihat. Cuma apa yang dituturkan mama mendatangkan igauan buruk kepadanya.
	"Kau anak yang derhaka!"
	"Mama benci kamu!"
	"Mama sayang abang lebih daripada kamu!"
	Tapi kebanyakannya, yang bersinggah di mimpi malamnya, adalah mama yang sudahpun terbaring tak bernafas lagi. Dengan jururawat dan doktor sudahpun mengelilingi.
	Tapi tak kali ini. Kali ini Mahirah masuk mendapati mamanya sedang duduk di atas katil. Dengan serkup menutup kepalanya yang sudah botak. Mama sedang menoleh ke arah tingkap. Melihat pemandangan di luar hospital yang ketika itu baru sahaja menerima kedatangan hujan.
	Di saat kaki Mahirah melangkah saja ke bilik mama, mama terus menoleh. Memandangnya dengan senyuman. 
	"Sayang mama, budak tu dah tunggu kamu."
	Mahirah kaget. Tak faham lansung apa yang baru sahaja terpacul dari mulut mama. Pun begitu dia dapat merasakan ada seseorang di belakangnya. Mahirah terus menoleh, melihat kelibat seorang lelaki di pintu bilik mama. Badannya tinggi lampai, dan kulitnya putih bersih. Dan bila lelaki itu tersenyum, jantung Mahirah bagaikan terhenti. 
	"Mahirah, saya dah lama tunggu awak," tutur budak lelaki itu.
	Kata-katanya membuatkan Mahirah tercampak keluar dari alam mimpi. Dan buat pertama kalinya ia bukan kerana sesuatu yang menakutkan. Tapi kerana sesuatu yang indah menyapa tidur malamnya. Dengan senyuman kecil terukir di bibirnya, Mahirah menghampiri bahu katil, sambil matanya merayau melihat bulan mengambang di langit malam. 
	"Siapa kau ye?" soal Mahirah sendirian dalam kegelapan.
	Tapi tak ada siapa yang menjawab soalannya. Mahirah mengeluh panjang, dan menarik semula selimut sambil membaringkan kembali kepalanya di atas bantal. Matanya sempat mengerling ke arah jam di meja, yang menunjukkan sudahpun pukul 4 pagi. Ada beberapa jam lagi sebelum cahaya matahari menjenguk bumi. Ada eloknya dia melelapkan mata. Itupun jika tidur masih lagi ada untuknya.
	


3
	Hanis mengeluh panjang. Seawal pukul 10 lagi dia sudahpun tiba di asrama. Mengendong beg dan baldi yang baru sahaja diturunkan ayah. Hanis yang masih termangu-mangu itu mendongak memandang ayahnya, meminta penjelasan,
	"Maaf nak. Pagi ni ayah kena sambut cikgu baru. Tunjukkan dia rumah sementara dia. Tu sebab ayah hantar kau awal ni," tutur Cikgu Rahman.
	Hanis masih lagi termangu memandang ayahnya yang berkopiah. Menutup rambutnya yang sudahpun beruban. Kulit hitam manisnya yang berkedut masih mampu ditarik sekitar mulut ayahnya, membentuk senyuman yang manis. Menghilangkan sedikit api amarah yang menyala. Ah, tapi tak akanlah dia mampu marah ayah sendiri, fikir Hanis di dalam hati.
	"Dah, semua barang dah ada? Tak ada yang tinggal kan?" soal Cikgu Rahman kembali.
	Hanis menoleh ke belakang. Melihat ke arah asrama yang masih lagi kosong. Senyap sunyi sahaja bunyinya. 
	"Kosong lagi yah. Tak ada orang pun," tutur Hanis kembali.
	"Aih, tak akanlah anak jantan takut. Pagi buta kan."
	"Bukan takut. Orang nak buat apa seorang-seorang kat asrama ni. Kawan-kawan semua tak ada."
	"HP kau kan ada."
	Hanis mengeluh kecil lagi. Nampak macam ayah lansung tak tahu dengan perangainya. Sejak bila pula Hanis ni layan telefon? Fikir Hanis di dalam hati. Pun begitu, Hanis hanya simpan sahaja balasannya itu. Simpan jauh-jauh di dalam ruang fikiran. Tak berani dia ingin menuturkan kata-kata seperti itu pada si ayah. Kerana dia sepatutnya menjadi anak yang soleh, yang mendengar kata. Sempurna dari segala segi.
	"Dah, ayah pergi dulu eh," tutur Cikgu Rahman yang mula menutup bonet kereta. Sebelah tangan lagi dihulurkan ke Hanis, yang mencium tangan ayahnya. Satu rutin yang memang selalu dilakukan. Cikgu Rahman kini menghampiri pintu depan kereta, membuka pintu CITY yang diparkir betul-betul di depan asrama.
	Tapi belum sempat dia membuka pintu, Hanis bersuara sekali lagi.
	"Ayah!"
	Cikgu Rahman menoleh. Menyangkakan yang si anak akan memandangnya dengan mata yang berkaca. Mengharapkan pelukan dari si ayah sebelum dia berlalu pergi. Tapi Hanis sekadar memandang dengan wajah yang tenang. Dia pula yang terpaksa menyembunyikan rasa sedih yang hampir menerbitkan air mata.
	"Kenapa?" soal Cikgu Rahman kembali. Cuba untuk mengawal intonasi suaranya.
	"Siapa cikgu baru tu ayah?" 
	"Entahlah ayah pun tak ingat nama dia. Yang ayah tahu dia baru je keluar IPG. Dari KL."
	"Owh. Kalau bujang, suruhlah dia cari rumah sendiri."
	"Memang dia bujang. Tapi dia datang sini dengan keluarga," tutur Cikgu Rahman. Hanis mengangkat matanya.
	"Adalah sebabnya tu," tambah ayahnya lagi. Hanis sekadar mengangguk. "Dahlah, ayah pergi dulu eh," tutur Cikgu Rahman yang terus masuk ke dalam kereta dan menghidupkannya.
	Buat seketika, Hanis berdiri di situ, memerhatikan ayah membelakangkan keretanya, lalu meluncur keluar dari kawasan asrama. Dan bila sahaja ayahnya mengambil selekoh, Hanis mengeluh panjang lagi, lalu terus melangkah naik ke asrama. 
	Kakinya melangkah longlai merentas ruang dalam asrama dua blok. Sambil mendongak ke atas, matanya dapatlah menangkap beberapa kerat pelajar yang sudahpun ada di asrama. Barangkali menerima nasib yang sama sepertinya. Dicampak ibu dan ayah ketika cuti sekolah masih lagi berbaki 14 jam. 
	Hanis mengeluh lagi, sambil membawa kakinya memanjat tangga. Menuju ke biliknya di tingkat dua. Kawannya Shah berjalan melepasi, "Awal kau balik Hanis." Tapi Hanis hanya diam, tak membalas. Sekadar mengangguk, dan melangkah dengan longlai menuju ke bilik.
	Kerja rumah aku pun tak siap lagi, fikir Hanis di dalam hati. Sebaik sahaja sampai di bilik, Hanis meletakkan sahaja baldi dan beg di depan loker. Dia pula berbaring di atas katil, melepaskan sekali lagi lelah. Tangannya mengeluarkan telefon pintar, cuba untuk menatal skrin, melihat apa yang menarik. Tapi tak sampai 5 minit, dia sudahpun meletakkan telefon di tepi, melepaskan lelah sekali lagi.
	"Adoi, apa nak buat ni," tutur Hanis sendirian. Di waktu itulah sesuatu terlintas di fikirannya. Buku nota berwarna merah jambu, dengan simbol rama-rama di depan. Hanis bingkas bangun, dan mengeluarkan buku itu dari begnya. Sambil berjalan kembali ke katil, mindanya memainkan kembali memori 3 hari yang lepas.
	"Hanis, marilah sini!" laung Izwan ketika itu. Hanis mendongak, melihat Izwan dan Jas yang kedua-keduanya sedang berdiri di tengah hutan mini. Masing-masing dengan kegusaran terlukis di wajah mereka. Itu pun sudah cukup untuk membuatkan Hanis meninggalkan lamunannya.
	"Kenapa?" soal Hanis kembali yang kini berjalan menghampiri kedua kawannya itu.
	"Cuba kau tengok kapsul yang kita letak hari tu," ajak Izwan lagi.
	Hanis kini berlari-lari anak, menghampiri hutan kecil yang menyimpan seribu macam keanehan. Tapi satu pun tak menjentik perasan Hanis. Bila kakinya terpacak di depan Izwan, Izwan menghulurkan sesuatu kepadanya.
	Hanis mengambil bungkusan plastik lutsinar itu. Dengan namanya tertulis di situ. Dia membelek-belek isi kandungannya. Buku nota berwarna pink.
	"Ni bukan kapsul aku," balas Hanis kembali.
	"Ya, aku tahu. Kitorang punya kapsul pun bertukar," balas Izwan.
	"Jas, apa maksudnya ni?" soal Hanis kembali.
	Jas yang sedari tadi diam akhirnya bersuara, "Kau tanya aku pulak. Aku lagi bengang aku punya duit syiling hilang."
	Hanis menatap kembali buku nota yang tersimpan kemas di dalam beg plastik itu. Ada corak rama-rama di depannya. Tanpa berfikir panjang, Hanis membuka beg plastik itu, dan mengeluarkan isinya. 
	Hanis membuka buku nota, membelek mencari nama pemiliknya.
"Mahirah bt Saadon"
	"Siapa ni? Kau kenal?"
	Kedua-dua Jas dan Izwan menggelengkan kepala. 
	"Barangkali budak senior kot," tutur Hanis kembali. Cuba untuk memberi jawapan. Pun begitu, seingatnya tiada budak bernama Mahirah di Tanjung Kling ini. Apatah lagi orang yang bernama Saadon.
	"Habis tu, kita nak buat apa dengan ni?" soal Jas kembali.
	"Bawak balik jelah, dah tertulis nama kita," cadang Hanis. Jas dan Izwan saling berpandangan, tapi masing-masing tak mampu memberikan jawapan balas. Mereka hanya boleh mengikut sahaja cadangan Hanis itu.
	Kini, Hanis yang sudahpun terbaring di katil asrama, membelek kembali buku nota pink itu di tangannya. Sejak dia membawa balik buku itu dia tak pernah membaca isinya. Jelas dari reka bentuknya, buku ini milik budak perempuan. Bagaimana pula buku budak perempuan boleh termasuk dalam kapsul masa yang dia tanam 6 bulan yang lepas? Ah, pening Hanis memikirkannya. 
	Curiga, dia membuka buku itu, dan membaca isinya. Di dalam buku nota yang bergaris itu, terletak tulisan yang kemas. Barangkali nota daripada pemiliknya.
	18 Januari 2020
		Aku rindukan mama. Terlalu rindu. Sejak dia...
	Hanis membuka halaman seterusnya. Ternyata yang tertulis hanyalah diari. Diari yang ditulis hari demi hari. Hanis membelek ke halaman yang terakhir. 
21 Januari 2021
	"Eh, ini tarikh tahun depan," tutur Hanis kembali. Hanis membaca isinya. 
		Keadaan kini sudahpun bertukar reda. Apa yang terjadi di Tanjung Kling seminggu yang lepas sudahpun selesai. Aku...
	"Macam mana benda tahun depan pun boleh tertulis?" soal Hanis kembali, sambil tangannya tak henti membelek setiap helaian yang ada di dalam buku itu. Setiap tarikhnya bersambung, jadi tak mungkinlah pemiliknya tersalah tulis.
	Hanis kini membelek ke tarikh hari ini.
18 Ogos 2021
Hari ini lah harinya diari. Hari kononnya aku menjalani hidup yang baru. Baru je bising kat abang semalam. Dan percaya tak? Aku yang dah 6 bulan tak menangis, akhirnya pecah air mata depan abang. Aku cakap kat dia aku tak nak ikut dia ke Tanjung Kling. Nama kampung pun pelik. Tapi nak buat macam mana. Dia kena jadi cikgu kat situ. Jadi nak tak nak, aku terpaksalah ikut.
	"Cikgu?" tutur Hanis sendirian. Kata-kata ayahnya tadi terlintas di ruang fikirannya. 
	"Maaf nak. Pagi ni ayah kena sambut cikgu baru. Tunjukkan dia rumah sementara dia. Tu sebab ayah hantar kau awal ni,"	
	"Hm, tak mungkinlah," fikir Hanis kembali, sambil tersenyum. Buku itu akhirnya ditutup, dan diletakkan di sebelah bantal. 
	"Tidur lagi baik," tutur Hanis sendirian lalu melelapkan mata.
	Hanyut sekejap Izwan, terbaring di atas katil. Di tangannya terbuka manga Monster, karya Naoki Urasawa. Dah seminggu, manga itu dibaca Izwan. Dan matanya yang menghijau itu seakan lenyap dalam dunia imaginasi yang dibentangkan Naoki.
	Ketika Tenma baru sahaja berbaring di atas rak buku perpustakaan, dengan raifal di tangan, suara ayahnya menerjah ruang khayalan. 
	"Izwan! Mana kau nak?"
	Izwan mengeluh. Pantas dia menyimpan manga yang dibeli dengan duit simpanannya sendiri itu di dalam bantal. Jika ayahnya tahu manga itu ada di biliknya, pasti berbirat belakang badannya nanti.
	"Izwan? Dengar tak ayah panggil?" Suara ayahnya masih lagi lembut. Tapi Izwan boleh mengecam nada desakan pada panggilan ayahnya tadi. Itupun sudah cukup untuk membuatkan dia berlari-lari anak.
	"Izwan, ayah kau panggil," tutur mak yang sedang sibuk memasak di dapur. Nampaknya mak pun tahu yang jika Izwan tak muncul pada panggilan ketiga, susah nasibnya nanti.
	"Ya mak, tahu," balas Izwan, pantas, yang kini melencong melepasi dapur, menuju ke ruang tamu. 
	"Iz..."
	"Ya ayah," tutur Izwan pantas, walaupun dia masih lagi sebatu dari pintu depan rumah. Kelihatan ayahnya sedang duduk di tembok depan, sambil berkain pelikat dengan berbaju pagoda. Misainya yang panjang itu digentel-gentel sambil menunggu ketibaan anaknya.
	"Mana kau? Ayah panggil tak dengar."
	"Orang kat bilik tadi. Tengah baca buku. Ada apa ayah?"
	"Nihah, Cikgu Rahman datang. Janganlah tercegat je, salamlah dia." 
	Izwan menoleh ke depan. Kelihatan Cikgu Rahman sedang berdiri di hadapan rumah sambil tersenyum. Di belakang Cikgu Rahman pula berdiri seorang lelaki yang tak dikenalinya.
	"Ah. Tak apalah. Tak payah salam-salam. Cikgu nak mintak tolong kau ni Izwan."
	Izwan menghampiri cikgu Rahman, sambil mencium tangannya. "Cikgu tak hantar Hanis ke cikgu?"
	"Eh dah. Dah balik dah. Ni cikgu nak mintak tolong kau ni. Perkenalkan, cikgu baru, Cikgu Zahir Saadon."
	Izwan kini berjalan melepasi tembok, sambil menyarung selipar. Tapi cikgu Zahir terlebih dahulu menghulurkan tangannya.
	"Cikgu sekolah menengah?" soal Izwan.
	"Eh bukan. Cikgu sekolah rendah," balas Zahir, sambil tersenyum. 
	Matanya biru. Susah nak jumpa melayu mata biru, tutur Izwan di dalam hati.
	"Tapi adik saya nanti sekolah menengah kat sini," tutur cikgu Zahir kembali.
	"Owh, cikgu nak saya tolong apa?" soal Izwan.
	"Tunjukkan rumah kat belakang surau tu," tutur Cikgu Rahman, menyampuk.
	"Owh, marilah saya tunjukkan. Tak jauh. Boleh jalan kaki je," balas Izwan kembali.
	Zahir menoleh ke belakang, memandang HRV-nya yang diparkir di depan rumah Izwan. Sempat Izwan mengerling kereta mahal itu. 
	"Mahirah, mari. Kita pergi tengok rumah kejap."
	Pintu kereta itu terbuka, mendedahkan sepasang kaki yang kini turun mencecah tanah. Mata Izwan terbungkang besar bila melihat budak perempuan yang baru sahaja keluar dari kereta itu. Dia lansung tak dapat menyembunyikan perasaan terkejutnya, bila mulutnya ternganga luas.
	Zahir yang tak menyedari semua ini meneruskan bicara, memperkenalkan adiknya. "Ni adik saya. Mahirah. Tingkatan tiga. Awak tingkatan berapa?"
	Izwan yang masih terkejut tak menjawab. Hanya kaku. 
	"Dik, ok ke?" soal Zahir kembali.
	"Oi! Kau dengar tak cikgu panggil tu?" jerit ayahnya dari belakang. Cukup untuk membawa Izwan keluar dari lamunan.
	"Tingkatan tiga," balas Izwan, pantas. Pun begitu, dia masih lagi terkejut. Berbulan lamanya mereka mencari pemilik wajah di mural itu. Tak disangka wajah itu kini sedang berdiri di hadapannya. Dimiliki perempuan bernama Mahirah.





4
      Kelibat matahari baru sahaja yang kelihatan, menukarkan langit malam yang tadinya gelap, sedikit kelabu. Seolah-olah ada selapisan plastik di atas langit, menghilangkan terus kegelapan, memudarkan terus kerlipan bintang. 
      Jas sedang duduk di pangkin rumahnya, memerhatikan cahaya matahari yang seperti malu-malu sahaja untuk keluar pagi ini. Barangkali kerana ada awan hitam di atas langit, yang sedang perlahan-lahan berkumpul. Menanti masa untuk menghamburkan isinya ke tanah. Nampaknya, ayahnya tak kelautlah pagi ni.
      Jas mengeluh lega. Kalau ayahnya tak perlu ke laut, dia tak perlulah tergesa-gesa bersiap. Menyiapkan sarapan ayahnya sekali yang hendak ke laut. Bolehlah dia duduk lebih lama di pangkin ini, sambil melayan perasaan. Melihat cahaya matahari di waktu subuh sebegini memberikannya sedikit rasa melankoli. Sesuailah dengan hatinya yang kini dirundum sedikit kesedihan. Mengenangkan nasib hidupnya yang tidak ke mana.
      Jas teringat pada sekeping gambar yang disimpannya di dalam bilik. Tersorok di dalam sarung bantal. Gambar yang diambil dari buku nota berwarna pink itu memaparkan wajah seorang perempuan berambut merah, bermata biru. Wajahnya seiras dengan perempuan di mural itu.
      "Ui! Termenung jeke?"
      Jas terkejut. Suara ayah yang menyapa dari belakang menghentikan sekejap jantungnya. Dia berkira-kira sama ada mahu menoleh ataupun tidak. Tapi bila menyedari yang ayah sudahpun melangkah menghampiri, Jas mendongak juga, melihat ayahnya yang kini sudahpun meletakkan sebelah kaki di atas pangkin. Sebelah tangannya pula berpaut pada tiang.
	"Hm. Hujan. Tak kelautlah aku hari ni," tutur ayah.
	Jas memerhatikan betul-betul wajah ayahnya. Pagi ini ayah kelihatan tenang. Sama seperti tenangnya air laut di depan mereka. Barangkali dia sudahpun dapat apa yang dia nak.
	"Kita nak makan apa yah?" Jas memberanikan diri bertanya.
	"Jangan risau. Hari ini ayah bawak balik makanan special punya. Ayah baru menang besar semalam."
	Ah, itu pun dia. Jawapan kenapa ayah kelihatan begitu tenang pagi ni. Seperti awan mendung yang sedang berkumpul di atas langit ketika ini, begitulah juga keadaan ayahnya. Hanya menunggu masa sahaja untuk yang tenang itu tadi berubah menjadi ribut.
	Sambil mengeluh, Jas berkata, "Ayah menang halal ke haram?" 
	Wajah ayah berubah. Pun begitu, dia masih lagi mampu tersenyum. "Ah kau. Pandai-pandai je. Nanti datang siakap depan kau, kau makan jugak. Samalah kau dengan mak kau."
	Jas terdiam. Tak berani dia untuk meneruskan kata. Ya, dia tak punya pilihan melainkan makan apa sahaja yang terhidang di rumah. Bukan Jas tak tahu, selepas makan besar, ayahnya pasti akan keluar mencari tokan. Selepas itu, seminggulah mereka terpaksa merana melayankan khayal si ayah.
	"Ha, yang kau ni, kenapa termenung dari tadi?" soal ayah kembali.
	"Tak ada apalah ayah. Saja tengok pemandangan pagi ni, cantik."
	"Alah. Macamlah ayah tak tahu. Kau teringatkan anak cikgu Rahman kan?"
	Jas menjeling tajam memandang ayahnya. Jeling tetap jeling, tapi senyuman masih lagi terukir di bibirnya.
	"Mana ada ayah."
	"Ah, toksah tipulah. Ayah tahu kau suka dia."
	Jas mengeluh. 
	"Kau pernah cakap kat dia tak yang kau sukakan dia?"
	Jas tersenyum. Walaupun di luar ayahnya diselamuti kelubung dadah, tapi di sebalik itu, hatinya masih lagi ada sifat penyayang. Jarang sekali dia dapat berbual dengan ibu tentang perkara seperti ini. Tapi dengan ayah? Ianya mudah.
	"Orang tak naklah cakap dengan dia ayah. Yelah, dia anak cikgu, orang ni..."
	"Anak penagih," potong ayahnya.
	"Orang nak cakap anak nelayan sebenarnya," jelas Jas.
	"Alah, ayah tak kisahlah. Orang bukan tahu pun apa kita rasa," tutur si ayah, menjelaskan kedudukannya. Walaupun lemah sungguh alasannya. 
	"Macam ni," tambah ayahnya lagi. "Sepatutnya kau, bila ada peluang, kau rebut je. Kau cakap je kau suka kat dia. Mana tahu ayah ada peluang bermenantukan anak cikgu."
	Kalau orang dapat dak Hanis tu pun apa kena mengenanya dengan ayah? Tutur Jas sekadar di dalam hati. Di depan ayahnya dia hanya menuturkan senyuman, tanda memahami jenaka si ayah.
	"Dahlah. Ayah nak sambung tidur. Nanti kau jangan lupa buatkan sarapan," pesan ayah yang terus berlalu pergi.
	"Baik yah," balas Jas, taat. Usai sahaja ayahnya masuk kembali ke dalam rumah, Jas kembali merenung ke langit. Memerhatikan cahaya matahari yang kini sudah menyuakan sinarannya. Perlahan-lahan, Jas melihat awan hitam itu semakin menebal, dan semakin menghampiri daratan. Sambil melepaskan lelah, Jas akhirnya bangun dan masuk kembali ke dalam rumah. Masanya untuknya bersiap dan pergi ke sekolah.
	Hujan mulai turun renyai-renyai sebaik sahaja Jas melangkah ke jalan utama. Jas yang bertudung, menutup atas kepalanya, sambil matanya tertancap pada Izwan yang sedang menunggu di depan selekoh. Di tepi selekoh itu terletaknya jalan kecil yang boleh membawa mereka terus ke belakang sekolah, tanpa melalui pagar utama. 
	Jas berlari-lari anak menghampiri Izwan yang sedang berlindung di bawah payung, menuturkan senyum tanda terima kasih. Izwan membalas dengan gerak kepala ke bawah.
	"Awal kau hari ni," tegur Jas. Kebiasaannya, dia yang menunggu Izwan, bukan sebaliknya.
	"Aku ada benda nak cerita dengan kau ni," balas Izwan.
	"Yeke? Aku pun ada benda jugak nak cakap dengan kau."
	"Apa dia?" soal Izwan kembali.
	"Jomlah jalan dulu," ajak Jas.
	Izwan membawa payung ke depan, diikuti oleh rapat oleh Jas dari belakang. Setelah mereka jauh melangkah melalui jalan kecil, Jas mula bersuara.
	"Kan kau orang mintak aku yang simpankan semua barang dalam kapsul tu kan?" 
	Izwan mengangguk. "Ya. Kita orang setuju sebab kau ketua. Jadi memang patut pun kau simpan semua barang tu. Sampailah kita tahu apa yang sebenarnya jadi kat kapsul masa kita."
	Jas mengangguk. "Aku dah pass barang Hanis kat dia semalam."
	"Lah kenapa?" soal Izwan kembali. Kini mereka sudahpun menghampiri belakang pagar sekolah.
	"Yelah, dia kan nak balik asrama. Lagipun dia mintak."
	"Hm, oklah tu."
	"Tapi..." Jas kini berhenti. Kakinya yang sebelah sudahpun di dalam pagar, sebelah lagi dihalakan ke luar. Badannya yang tinggi itu kini seperti menara yang menaungi Izwan, membuatkannya memegang payung dengan sangat kekok. Pun begitu, gusar jelas terukir di wajah Jas.
	"Tapi apa?" soal Izwan kembali, yang melangkah masuk ke dalam sekolah, memaksa Jas mengikutnya.
	"Aku ada keluarkan sesuatu dari dalam buku tu, sebelum bagi kat dia." Perlahan sahaja Jas bersuara. Izwan lansung tak dapat menangkap apa yang dituturkan kawannya itu.
	"Huh?"
	Jas mengeluh, lalu mengeluarkan sesuatu dari celah poket baju kurungnya. Tanpa memandang Izwan, dia menghulurkan gambar itu pada kawannya.
	Izwan memerhatikan gambar itu, dengan mata yang terbeliak. Perlahan-lahan didekatkan gambar itu pada matanya, melihat dengan lebih dekat gadis berambut merah. Yang hanya selama ini boleh dilihat di atas mural rumah lama. Kini ia terakam dalam sekeping gambar yang sedang dipegangnya.
	Kemudian, Izwan memandang semula pada Jas. Seperti meminta penjelasan darinya. Jas sekadar mengangguk, tanpa bertentang mata.
	"Ini kau ambil dari buku nota tu ke?" 
	Jas mengangguk lagi. Izwan kini menoleh ke kiri dan kanannya, cuba untuk mencari tempat untuknya duduk. Dia perlu memproses maklumat yang baru disampaikan Jas. Terutama sekali, setelah apa yang berlaku semalam.
	"Aku rasa bersalah sangat Wan. Aku tak patut keluarkan gambar ni dari buku nota tu. Aku patut biarkan saja Hanis dapat gambar. Tapi aku tak tahu nak buat apa," jelas Jas lagi. Izwan mendongak memerhatikan wajah kawannya. Tak pasti sama ada di hujung alis matanya itu air hujan ataupun...
	Izwan faham apa yang Jas rasa. Jika melihat mural itu sahaja sudah cukup untuk membuatkan Hanis angau sebegitu, apatah lagi melihat gambarnya. Tapi orang di mural itu bukan sahaja sekadar berada di mural ataupun gambar. Dia sudahpun berada di kampung mereka. 
	"Hanis tak akan marah apa yang dia tak tahu. Jadi kau tak perlu risaulah," tutur Izwan kembali, yang kini menyimpan gambar itu kemas di dalam kocek seluarnya.
	"Ini rahsia kau dengan aku je," tambah Izwan lagi, memberi jaminan.
	Jas mengangguk. Akhirnya dia boleh melepaskan nafas lega.
	"Sekarang ni, bagi aku lebih penting untuk kita fikirkan, siapa yang tukarkan kapsul masa kita semua," tutur Izwan lagi.
	Jas mengangguk. Imej dari memori terbayang di ruang kepalanya. Kapsul itu, yang dibalut dengan plastik lutsinar. Tertulis di atasnya nama mereka dengan dakwat berwarna merah. Jika benarlah buku nota itu memang ditujukan kepada Hanis, maka setiap objek kapsul yang ada, memang ditujukan pada penerimanya. Masalahnya, siapa yang penghantarnya pula? 
	"Ya. Aku rasa kita kena siasat siapa yang tukarkan kapsul kita," tutur Jas.
	"Yep. Lebih-lebih lagi, lepas apa yang jadi semalam," tutur Izwan.
	"Apa yang jadi semalam?"
	"Kau tengok jelah nanti," tutur Izwan, lalu melangkah ke dalam sekolah.
	Perkiraan Izwan mengena. Dia tahu, dalam tingkatan 3, hanya satu kelas sahaja yang mempunyai meja kosong. Kelas yang sedang didukinya sekarang. Jadi, Izwan meramalkan, yang pelajar baru itu akan diperkenalkan oleh cikgu pagi ini di dalam kelas.
	Kerana itulah dia tak menyampaikan apa yang terjadi semalam kepada Jas. Lebih-lebih lagi bila melihatkan kawannya itu yang sedang serabut dengan perasaan bersalah, dek kerana hanya sekeping gambar. Tapi sekurang-kurangnya dalam satu perkara, Izwan tersilap kira.
	Mata Jas terbuntang, bila sahaja perempuan berambut merah itu melangkah ke dalam kelas. Kata-kata cikgu di depan lansung tak mencecah telinganya, bila Jas merenung mata gadis itu yang berwarna biru. Sebiru pinafore yang sedang disarung di badannya. Jas menahan pusar air mata yang hampir menghambur keluar. Seboleh-bolehnya dia cuba untuk menahan perasaan, tapi apakan daya. Dia tak mampu.
	Sebaik sahaja gadis itu bersuara, memperkenalkan dirinya, "Hai semua, Nama saya Mahirah."
	Jas terus meluru keluar dari kelas, tanpa sepatah perkataan pun. Hanya Izwan sahaja yang sempat menangkap kerlipan air mata kawannya itu.
	







5
	Cikgu Halim, masih lagi bujang. Dengan berbaju kemeja biru, dan tali leher yang kemas, dia sedang duduk termenung memandang skrin komputernya dari tadi. Menatal dan menyunting video eksperimen yang baru sahaja dirakamnya semalam. Halim sedang hanyut dalam dunia lamunan, sebelum khayalnya dirobek panggilan dari pengetua.
	"Cikgu Halim?"
	Halim menoleh ke belakang, melihat Pengetua, bersama dengan seorang gadis berambut merah. Terkesima sebentar Halim. Tapi bila menyedari yang di depannya itu pelajar, dia akhirnya membetulkan pandangan mata.
	"Ya cikgu," balas Halim, tanda hormat.
	"Kau buat apa tu?" soal pengetua kembali. Halim mendongak, memandang rambut Cikgu Mahmor yang sudahpun beruban. Misainya juga begitu. Bukan Halim tak tahu yang cikgu Mahmor adalah seorang yang pentingkan tradisi. Kerana itulah, dia menyusun baik jawapannya.
	"Ah, tengah buat video eksperimen. Nak tunjuk masa kelas sains nanti," balas Halim, sambil tersenyum. Tapi wajah Cikgu Mahmor masih tidak berubah. Memandang Halim seolah-olah ada kesalahan yang terpampang di wajahnya. 
	"Kelas 3 Beta kelas cikgu kan?" 
	Halim mengangguk. "Ya cikgu."
	"Ni ada pelajar baru masuk sini. Baru pindah dari KL. Boleh awak bawakkan dia ke kelas?"
	Halim mendongak lagi, kali ini memandang wajah gadis putih itu. "Nama adik siapa?" soalku.
	Mahirah melihat Cikgu Halim, lelaki berkulit hitam di depannya itu, yang sedikit boroi di perut. Memerhatikan interkasinya tadi dengan pengetua mengundang rasa geli hati, tapi Mahirah tahan sebaik mungkin. Tak mahu nampak kurang ajar, lebih-lebih lagi di depan cikgu Mahmor.
	"Nama saya Mahirah cikgu. Mahirah binti Sa'adon," balasnya, pantas.
	Halim mengangguk, sambil memandang kembali ke arah pengetua. "Ok cikgu, nanti saya bawakkan dia ke kelas."
	Cikgu Mahmor mengangguk, lalu melangkah. Tapi sebelum sempat kakinya diletakkan ke luar bilik, dia sudah menoleh kembali, memandang Halim, sambil menyampaikan kata-kata berbisa.
	"Jangan termenung lama sangat Halim. Tak siap kerja kau nanti."
	Halim hanya mampu mengeluh. Sambil mencemik wajahnya memandang Cikgu Mahmor yang kini sudahpun keluar. Mahirah yang memerhati dari tadi, kini sudahpun sedaya upaya menutup mulutnya, menahan ketawa kecil yang sudahpun keluar.
	"Kamu ketawakan saya ke?" soal Halim kembali.
	"Eh, bukan, saya..." Mahirah terhenti sebentar, sambil memandang ke skrin laptop cikgunya.
	"Cikgu tengah buat video tik-tok ke?" soal Mahirah, menukar topik. Taktik Mahirah berjaya, wajah Halim yang tadinya mencemik kini bertukar 180 darjah. Matanya terus bersinar.
	"Kamu nak tengok?" soal Cikgu Halim.
	Mahirah tersenyum, sambil mengangguk. Menghampiri cikgu yang baru sahaja dikenalinya itu, melihat video yang sedang disunting.
	"Cikgu panggil video ni, eksperimen bot," tuturnya, dengan perasaan bangga. Sambil itu, tangan Halim menekan kekunci laptop, memainkan video itu pada penonton sulungnya (barangkali juga penonton tunggal).
	Di depan, kelihatan video menunjukkan sebuah besen yang dipenuhi air. Di atas permukaan air itu, terletaknya bot kertas berwarna hijau, barangkali diperbuat dari kad manila. Kelihatan hujung jari Cikgu Halim menyentuh permukaan air itu, menyebabkan bot itu meluncur laju ke depan.	
	Halim kemudiannya memandang Mahirah, tersenyum lebar, sambil meminta pendapatnya.
	"Apa macam? Magik tak?" 
	Mahirah tergelak kecil. Tak tertahan geli hatinya melihat keletah cikgu Halim.
	"Kenapa gelak?" soal Halim kembali, dengan wajah yang terluka.
	"Tak adalah cikgu. Video ni cikgu buat untuk budak tadika ke?" soal Mahirah sambil tersengih.
	Halim ternganga. Memang betullah kata orang, orang KL ni main cakap lepas sahaja. Sambil mendengus, Cikgu Halim akhirnya menutup laptop.
	"Hm, marilah. Kelas pun dah nak mula. Saya bawak awak ke sana."
	Mahirah mengangguk, lalu mengikut Cikgu Halim keluar dari bilik guru, sambil mengendong beg sekolahnya sendiri. Sambil berjalan di sebelah cikgu Halim yang masam sahaja mukanya, Mahirah bersuara, 
	"Cikgu janganlah marah. Saya cakap je," tutur Mahirah dengan senyuman yang lebar.
	"Hm, kamu ni dari KL ke? Kenapa pindah ke sini?"
	"Owh, saya ikut abang saya. Dia mengajar kat sekolah rendah."
	"Owh, abang cikgu. Patutlah macam biasa je cakap dengan mana-mana cikgu," balas Halim, memerli. Mahirah sekadar tersengih.
	"Cikgu memang suka main tik-tok ke?"
	"Haah. Kenapa? Kamu pun main ke?" 
	Entah kenapa soalan itu seperti membawa awan mendung di muka Mahirah.
	"Dululah...sekarang tak lagi."
	Menyedari perubahan wajah anak muridnya, Halim meneruskan bicara.
	"Cikgu buat sebab nak bagi budak-budak rasa teruja dengan sains. Tak adalah mereka bosan baca buku teks je."
	"Yelah, tapi cikgu kenalah sesuaikan dengan umur kami," balas Mahirah kembali.
	Halim menoleh. Kini hilang sudah awan hitam itu dari wajah Mahirah. Tapi bibit-bibitnya masih ada. Tersembunyi di balik senyuman yang diukirkan.
	"Pandai kamu eh. Dah, kita dah pun sampai," tutur Halim. Kini mereka berdua sudahpun berdiri di depan kelas. Di dalamnya, kelihatan pelajar-pelajar yang tadi bagaikan binatang di dalam zoo kini sudahpun duduk di meja masing-masing. Senyap, menanti kemasukan cikgu yang sudahpun berdiri di depan. Nampaknya kehadiran cikgu Halim mudah mengundang hormat, fikir Mahirah.
	"Nama cikgu apa?" soal Mahirah kembali.
	"Owh, lupa nak perkenalkan diri. Nama saya cikgu Halim. Cikgu kelas Tingkatan 3 Beta, merangkap penaung Kelab Sains," tutur Halim kembali, bangga.
	Mahirah kembali tersengih. Terusik hatinya melihat cikgu yang sempoi di depannya. Hilang terus rasa gementarnya pagi tadi, takut untuk berhadapan dengan sekolah yang baru. Gelagat Cikgu Halim menghilangkan terus rasa takut itu. Kini, dengan tenang, Mahirah melangkah mengikut Cikgu Halim masuk ke dalam kelas 3 Beta, memperkenalkan dirinya sebagai Mahirah.
	Separuh hari Jas menghilang. Gusar hati Izwan melihatkan meja Jas yang kosong sepanjang pembelajaran bermula. Ikutkan hati ingin sahaja dia keluar, mencari Jas. Barangkali kawannya itu masih lagi ada di perkarangan sekolah. Merajuk, melayan perasaannya. Tapi, dengan cikgu yang setia mengajar di depan, Izwan hanya mampu menunggu sahaja sehinggalah loceng rehat tiba.
	Sebaik sahaja deringan itu mencecah telinganya, Izwan bingkas bangun dari meja. Hampir sahaja kakinya ingin berlari keluar dari kelas. Tapi langkahnya terhenti, bila mendengar namanya dipanggil dari belakang.
	"Nama awak Izwan kan?"
	Izwan mengeluh, menoleh ke belakang, melihat perempuan berambut merah itu yang kini sedang berdiri sambil tangannya berbolak balik di depan. Isyarat menandakan ada soalan yang ingin ditanya, tapi tak berani nak dilontarkan.
	"Ya, kita jumpa semalam," balas Izwan kembali.
	"Boleh tak, awak temankan saya ke kantin? Saya tak kenal lagi orang lain kat sini," pintanya.
	Izwan mengeluh panjang, "Maaf, saya ada hal lain. Awak boleh mintak tolong penolong ketua kelas, Mariam. Dia boleh temankan awak," tutur Izwan lagi, lalu terus berlalu pergi. Tanpa menoleh memandang Mahirah, Izwan berlari-lari anak, menuruni tangga, menuju ke perpustakaan. Tempat di mana dia pasti Jas sedang bersembunyi. 
	Sebaik sahaja melangkah masuk, Lucy yang sedang mencekak pinggang berdiri di depan pintu perpustakaan, memandang Izwan dengan jelingan yang tajam.
	"Lu buat apa sama dia?" soalnya.
	"Eh, aku pulak. Aku tak tahu apa-apa," balas Izwan kembali.
	"Habis tu, kenapa dia menangis?" 
	"Aku tak tahu. Ni aku datang ni sebab nak pujuk dia lah ni. Dia kat mana?"
	"Ada kat bilik belakang tu. Entah apa yang dibuatnya," balas Lucy kembali.
	Izwan mengangguk, mengucapkan terima kasih pada Lucy, lalu terus ke bilik belakang. Bilik perbincangan yang menyimpan buku-buku rujukan, tempat yang jarang sekali disinggahi mana-mana pelajar. Kerana itulah, ia menjadi tempat tetap untuk Jas berlindung, bila mana sahaja emosinya terganggu.
	Izwan melangkah masuk, melepasi rak yang menempatkan buku-buku yang tebal, yang barangkali tak mungkin lansung akan dibukanya (atau mana-mana pelajar lain yang ada di sekolah ini). Matanya melilau mencari Jas, yang sedang duduk betul-betul di sudut. Dengan sebuah buku yang besar terbuka di atas mejanya. Terbeliak mata Izwan melihat Jas sedang membaca buku.
	"Sejak bila kau jadi ulat buku ni?" soal Izwan, sebaik sahaja berdiri di depan Jas. Jas mendongak, memperlihatkan matanya yang sedikit membengkak.
	"Aku bosan, jadi aku ambillah buku ni untuk baca."
	Tanpa dijemput, Izwan menyelak buku yang sedang dibaca Jas. Melihat muka depannya.
	"Wau, Stephen King, The Stand. Kau faham ke?" tutur Izwan kembali, mengusik.
	Tapi Jas sekadar mengeluh. "Kau nak apa Izwan?" soalnya kembali.
	Izwan tersenyum, lalu mengambil tempatnya di depan Jas. Tanpa berlapik, Izwan terus mengatakan sesuatu yang mencarik kembali hati Jas.
	"So, kita dah jumpa dah perempuan dalam mural tu."
	Jas mengeluh panjang, lalu berbaring di kerusinya. Sedaya upaya dia menahan sebak, sambil menganggukkan kepala.
	"Patutlah kau orang semua cari kat internet tak jumpa. Rupanya, kita yang belum jumpa dia. Belum tiba masanya," tutur Jas.
	"Kau rasa apa maksudnya semua ni ya?" soal Izwan kembali.
	Jas mengeluh lagi. "Aku tak mampu nak fikirkan maksudnya. Aku Cuma boleh terbayang-bayang reaksi si Hanis nanti, bila dia tahu pasal ni. Itu je yang ada dalam kepala otak aku dari tadi. Pening!"
	Izwan bersimpati, meletakkan tangannya di depan Jas. Tanda dia faham apa yang Jas sedang alami. Pun begitu, mulutnya masih lagi menuturkan bicara, meminta Jas turut sama hanyut dalam perbincangan yang dibentangkannya.
	"Barangkali yang hantar kita kapsul ni, datang dari masa depan," tutur Izwan.
	"Kau gila ke? Kau ingat kita ni hidup dalam skrin TV ke?" soal Jas kembali, yang barangkali dalam hidupnya hanya pernah sekali dua menonton TV.
	"Gila lagi kalau kita menidakkan apa yang kita nampak," balas Izwan, mengingatkan Jas pada segala keanehan yang terkandung dalam rumah lama di atas bukit.
	"Aku tak rasa otak budak sekolah macam kita boleh jawab persoalan kau tu."
	"Maksud kau?" soal Izwan kembali.
	"Kita kena bawak masuk orang besar dalam hal ni," balas Jas.
	"Siapa?"
	Jas terdiam. Sukar untuk dia menjawab soalan Izwan itu. Baginya, tiada orang dewasa yang ada dalam hidupnya yang boleh menghadapi segala keganjilan dalam rumah itu. Apatah lagi memberi penjelasan tentangnya.
	"Entahlah," tuturnya, yang sekadar mengangkat bahu.

6
	2 orang sekawan sedang mendaki bukit, menuju ke rumah lama di atas bukit. Tempat yang memang biasa menjadi persinggahan mereka. Cuma kali ini, mereka ditemani oleh seorang budak perempuan, yang baru sahaja menjejakkan kakinya di kampung ini, seminggu yang lepas.
	Izwan dan Jas melangkah, sambil tak henti-henti menoleh ke belakang, memerhatikan Mahirah yang kelihatan tegap, hanya sesekali menyeka peluh di dahinya. Pun begitu, tak ternampak lansung tanda-tanda penat di wajah yang putih itu.
	"Kenapa kau orang semua pandang aku?" soalnya.
	"Entahlah. Budak bandar macam kau ni boleh tahan eh," tutur Jas.
	"Ha? Boleh tahan macam mana?" soal Mahirah kembali.
	"Yelah. Panjat bukit macam ni pun rilek je. Lasak gak kau," komen Izwan pula, menunjukkan rasa kagumnya.
	"Owh, aku biasa join abang aku pergi hiking," tutur Mahirah, menjelaskan. 
	Jas mendengus. Kedengaran samar-samar sahaja dia berkata "poyo". Mujurlah, Mahirah tak mendengarnya. Hanya Izwan sahaja yang dapat menangkap, itu pun kerana dah biasa membaca gerak mulut Jas.
	Mereka kini sudahpun menghampiri tanah rata, menuju ke arah pokok tinggi di sebelah pagar rumah lama. Mahirah menjeling pada pintu pagar yang berkarat itu, "Kenapa kita tak..?" soalnya.
	"Tak nampak ke, pagar tu bermangga?" balas Jas kembali. Jengkil sahaja nada suaranya.
	Mahirah mengangguk, sambil melepaskan nafas yang panjang. Dia masih lagi tak faham mengapa dua sekawan ini membawanya ke sini. Perbualan mereka bertiga Isnin yang lepas ditayangkan semula di kotak fikirannya.
	Di waktu itu, dia sedang merayau-rayau sekitar sekolah. Mencari jalan ke kantin. Tanpa teman, dia hanya boleh berjalan tanpa tujuan. Ketika itulah, matanya terpana pada papan tanda berwarna biru, tertulis perkataan 'Perpustakaan' di atasnya.
	Entah kenapa papan tanda itu menarik perhatiannya. Dia bukanlah seorang yang rajin membaca buku. Apatah lagi menjadi ulat yang memamah isi di dalamnya. Hubungan Mahirah dengan buku bolehlah diibaratkan bak kata pujangga P Ramlee, "jarang-jarang". Pun begitu, imej perpustakaan yang senyap, dan kemungkinan besar juga kosong menarik perhatiannya.
       Mungkin di sini tempat yang sesuai untuknya mencari sedikit ketenangan. Selepas seharian ditenung oleh orang di sekitarnya. Mungkin mata mereka jarang melihat perempuan kacukan sepertinya.
      Tanpa disedari, Mahirah melangkah ke depan. Menghampiri pintu perpusatakaan. Melihat pintunya yang berkaca, dan dalamnya yang pasti dilengkapi penghawa dingin, Mahirah terus membuka pintu itu, dan melangkah ke dalam. Lebih baik dia di dalam, dari terus berjemur sinaran cahaya matahari yang membakar.
      Sebaik sahaja masuk, Mahirah menyedari yang perpustakaan ini taklah kosong. Seorang pustakawan menyambutnya dengan senyuman, dengan pinafore berwarna unggu di badan. "Hi, Selamat datang," tuturnya.
      Mahirah pelik. Belum pernah lagi dia ketemu pustakawan yang menyambut pelajar dengan ucapan selamat datang. Tapi Mahirah tak sempat untuk membiarkan soalan itu lama di otaknya. Kerana sebaik sahaja dia menoleh ke kiri, dia melihat dua orang lagi pelajar sedang keluar dari bilik belakang.
      "Eh, Izwan," tuturnya, dengan nada mesra. Kerana Izwanlah, satu-satunya budak kampung ini yang dikenalinya. Mahirah cuba melangkah ke depan, ingin meminta Izwan membawanya ke kantin. Tapi langkahnya terhenti, sebaik sahaja ternampak kelibat perempuan di belakang Izwan. 
      Matanya menjeling tajam, dengan mulut yang mencebik masam. Merah telinga perempuan berdada bidang itu, mungkin kerana amarah dalam hati yang sudah menyala-nyala. Mahirah ingat, inilah dia perempuan yang pagi tadi terus meluru keluar sebaik sahaja dia memperkenalkan diri. Mahirah tak ambil pusing pada mulanya, menganggap ia secara kebetulan sahaja. Tapi bila melihatkan mata itu kini menjeling tajam memandangnya, Mahirah sedar yang amarah itu memang ditujukan padanya.
      "Ke..." Mahirah ingin bertanya kenapa. Kenapa perempuan itu marah padanya. Apa salahnya? Mereka tak pernah pun berjumpa. Tapi soalan itu tersekat di kerongkong. Mahirah hanya mampu memerhati Izwan dan perempuan itu berjalan melepasinya. Tanpa sepatah perkataan pun.
      "Kenapa awak marah ya." Perlahan sahaja. Tapi perkataan itu akhirnya berjaya juga keluar dari mulut Mahirah. Dan sampai ke telinga Izwan, membuatkan langkahnya terus terhenti.
      "Aku rasa dia kena tahu lah Jas," tutur Izwan.
      "Izwan!" tutur Jas, separa menjerit. 
      "Gambar dia yang ada kat mural tu."
      Mahirah kaget. Lansung dia tak memahami perbualan di antara Izwan dan Jas. Pun begitu, melihat mereka berhenti di depannya, memberikannya kekuatan baru. 
      "Kenapa awak marah saya?" Soalan Mahirah itu kini keluar dengan lancar, membuatkan Jas dan Izwan saling berpandangan. Pada mulanya masing-masing hanya senyap, tak menjawab. Tangan Jas pun sudah mula menggenggam pintu perpustakaan, bersedia untuk keluar. Tapi Izwan terlebih dahulu memberi jawapan, memadamkan sedikit api bara di hati Jas.
      "Aku rasa dia perlukan penjelasan," tutur Izwan, sambil memandang tajam pada Jas. Jas mengeluh, tapi tak memberikan sebarang petanda sama ada dia bersetuju ataupun tidak.
	Mahirah kelu. Dia tak faham apa yang sedang berlaku. Perbualan dua sekawan ini yang seperti tak menghiraukannya membuatkan darahnya membuak. Mahirah faham, jika ia perbualan yang lain, yang tak berkisar tentangnya. Tapi mereka berbicara tentangnya, tentang Mahirah.
      Perlahan-lahan pembuluh darahnya berisi, membawa ke seluruh tubuhnya, memaksa kata-kata panas keluar dari mulutnya.
	"Can anyone explain me, apa benda yang kau orang cakapkan ni?" Nah, keluar juga ayat KL-nya. Kedua-dua Jas dan Izwan menoleh memandang Mahirah. Izwan sambil tersenyum, dan Jas dengan mulut yang ternganga.
	"Oi! Mengelamun ke?"
	Mahirah tersentak, bila dipanggil sebegitu. Dia menoleh melihat Jas yang sebelah kaki sudahpun berada di atas pokok. Di atasnya, Izwan sedang bergayut pada dahan, merentas masuk ke dalam. Mahirah tak punya pilihan lain. Walaupun beratus soalan berlegar di kepalanya, dia hanya mampu mengikut sahaja dua sekawan itu. Yang membawanya ke perkarangan rumah lama.
	Mahirah simpan setiap soalan itu, melangkah dengan diam. Sambil matanya terpaku pada rumah lama yang cukup indah. Bertambah lagi persoalan dalam kotak fikiran Mahirah, bila sahaja dia melangkah masuk ke dalam. Hutan yang meninggi dalam rumah usang itu pun, masih tidak mampu membuatkan Mahirah menghamburkan soalannya.
	Tapi, bila sahaja mata Mahirah terpaku pada mural di dinding itu, soalan itu terus meluru keluar dari mulut.
	"Apa ni? " Siapa ni?" "Macam mana...?"
	***
	Izwan menghulurkan sekeping gambar pada Mahirah. Hampir sahaja gambar itu terlepas dari tangan gadis itu, dek kerana matanya yang tak henti memandang wajahnya sendiri yang terlukis di mural dinding.
	"Ni kau kan?" soal Izwan.
	Mahirah menoleh, melihat gambar berukuran passport itu. Puas dia mencari dalam ruang memori, tapi Mahirah tak pernah ingat bila dia mengambil gambar itu. Pun begitu, yang di dalam gambar itu memang dia. Baju kemeja biru yang membalut gadis dalam gambar itu tersemat kemas dalam almari rumahnya. Mahirah juga perasan, gadis di dalam gambar itu lebih tua darinya.
	"Lagi...tua..."
	"Huh?"
	"Tak, perempuan ni lagi tua dari saya," balas Mahirah kembali.
	"Tapi tu kau kan?" soal Izwan kembali.
	Mahirah hanya mampu mengangguk.
	"Macam mana...?" Mahirah ingin bertanya lebih mendalam, tapi sekali lagi soalan itu tersangkut di kerongkongnya.
	"Jangan tanya, kami pun tak tahu sebenarnya," balas Izwan.
	"Kan aku dah kata, dia pun tak tahu apa-apa," balas Jas yang sedari tadi hanya berpeluk tubuh di belakang Izwan.
	"Ya, tapi dia ada hak untuk tahu. Ni muka dia," hujah Izwan.
	"Sebab tu ke, awak marah dengan saya?" soal Mahirah kembali, yang kini sudahpun berjalan melepasi Izwan, menghampiri Jas dengan suara yang lembut.
	Jas hanya mendengus, tak bertentang mata lansung dengan Mahirah. Hanya Izwan yang menjawab. 
	"Dia marah sebab lain. Tu, kau kena tanya dia sendiri," tutur Izwan pula sambil tersengih. Mengundang jelingan tajam dari Jas.
	"Tapi saya tak tahu apa-apa pasal ni. Kenapa awak nak marah saya?" soal Mahirah.
	"Betul ke kau tak pernah datang sini?" soal Jas kembali.
	Mahirah menggelengkan kepala. "Saya tak pernah dengar pun pasal kampung ni sebelum ni," balasnya kembali.
	Jas terdiam sebentar. Matanya memandang Mahirah bak lampu suar, mencari isi hati perempuan itu. Setelah beberapa ketika dia mengangguk dan berkata,
	"Ok, aku faham."
	Izwan menghela nafas yang panjang. "Ok lah, jom, kita turun," ajaknya.
	"Eh, awalnya?"soal Jas kembali.
	"Kau lupa? Pukul 2 aku ada kelas mengaji. Bapak aku bising kalau aku tak dapat khatam tahun ni," jelas Izwan. Jas mengangkat matanya ke atas.
	"Kau pergi jelah. Aku nak tunjuk budak ni hutan tu," balas Jas kembali.
	"Huh? Kau pasti?" soal Izwan kembali. Bola matanya kejap-kejap beralih antara Jas dan Mahirah, seperti sedang mengimbas kawannya itu.
	"Ya. Jangan risau. Nanti aku temankan dia balik," balas Jas lagi, cuba menawarkan jaminan.
	Izwan kini memandang tepat pada Mahirah, seperti meminta komen dari gadis itu. Mahirah menundukkan wajah. Sebolehnya dia tak mahu ditinggalkan di sini berseorangan dengan Jas. Tapi jika dia menolak, pasti rasa benci yang sudahpun meluap dalam hati Jas akan bertambah. Mahirah terpaksa mengangguk.
	Melihatkan gerak kepala Mahirah, Izwan sedikit yakin. Akhirnya dia menoleh kembali kepada Jas, mengucapkan selamat tinggal, lalu terus beredar melalui pintu depan. Rasa takut mula merayap pada Mahirah. Tapi belum sempat dia bermonolog, Jas sudahpun memanggilnya.
	"Meh, ikut aku."
	"Kita nak pergi mana?" 
	"Hm, ikut jelah." 
	Mahirah mengeluh, cuba untuk membantah. Tapi Jas sudahpun jauh meninggalkannnya, menuju ke tengah hutan. Terpaksa gadis itu berlari-lari anak melangkah meredah hutan yang tebal, satu keanehan yang mengundang beribu persoalan dalam kepalanya. Mahirah ingin bertanya pada Jas. Tapi melihatkan perempuan itu terus menonong ke depan tanpa menoleh membuatkan mulutnya kaku. 
	Kini kaki mereka berdua sudahpun melepasi hutan. Melalui ruang koridor yang panjang, yang diapit barisan bilik-bilik usang. "Eh bukan kita nak pergi hutan jeke?" Keluar juga soalan itu dari mulut Mahirah, tapi Jas hanya mendiamkan diri, terus melangkah ke depan.
	Mahirah kini di dalam dilema. Separuh dari dirinya ingin melarikan diri dari sini. Separa lagi bagai terpana dengan segala keanehan yang ditawarkan rumah ini. Lebih-lebih lagi bila matanya menatap pada bilik yang tak disentuh masa.
	Tapi Jas tetap berjalan ke depan, dan akhirnya berhenti di depan sebuah stor. Sambil bersandar pada meja dapur, dia menoleh memandang Mahirah, menawarkan senyuman. Mahirah tak dapat meneka sama ada senyuman itu dibuat-buat ataupun tak.
	"Kau dah nampak kan tadi?" soal Jas.
	Mahirah tahu apa yang dimaksudkan Jas. Dia mengangguk.
	"Kenapa rumah ni....pelik?" soalnya kembali.
	Jas tak menjawab. "Kau cakap tadi, yang gambar tu, lebih tua dari kau," tutur Jas lagi.
	"Haah, mana awak dapat?"
	"Kau tak payah saya awak dengan aku, gelilah. Aku kau je, tak payah bawak cakap KL kau ke sini," tutur Jas.
	Mahirah memaksa dirinya untuk senyum. "Ok. Mana kau dapat gambar aku tu?"
	"Dari masa depan,"  balas Jas, selamba.
	"Huh?" Mahirah menggaru kepala. Kata-kata Jas itu bagai mencuit hatinya.
	"Yelah. Kau pun nampak tadi hutan tu kan? Kat luar, tak ada pun nampak pokok yang tembus bumbung. Kat dalam, macam balak. Kita orang pernah tanam pokok pisang kat sini. Seminggu je dah berbuah," jelas Jas.
	"Seminggu je? Tak mungkin."
	"Mural tu? Kau boleh jelaskan? Macam mana kita orang boleh jumpa kau lebih awal sebelum kau datang ke sini lagi. Macam mana kita orang boleh dapat gambar kau? Padahal, kau tak pernah tahu pun pasal kampung ni sebelum ni," hujah Jas lagi.
	"Tak....aku tak...pasti." Mahirah pening. Kini soalan yang dari tadi bertimbun-timbun dalam kepalanya bagaikan membiak, bercambah berkali ganda. Sehingga terasa berat kepalanya. Mahirah menunddukkan wajah, sambil memegang kepalanya dengan kedua belah tangan.
	"Kau tak percaya? Kau nak bukti lagi? Kau boleh tengok dalam stor ni. Semua barang-barang dalam ni, dari tahun 1940-an. Tapi semuanya masih segar, seolah-olah tak pernah disentuh," tutur Jas lagi.
	Mahirah kini mendongakkan kepala, melihat pada Jas. Tangan Jas seperti pramugara yang menjemput Mahirah masuk ke dalam stor di depannya. Perlahan-lahan Mahirah melangkah, cuba untuk mencari kebenaran di sebalik kata-kata Jas. Mungkin ada jawapan dalam beribu persoalan yang kini sedang menyerang kepalanya.
	Sebaik sahaja kaki Mahirah melangkah ke gerbang stor, dirinya terasa seperti memasuki alam yang lain. Suhunya terasa lebih sejuk, dan udara yang ada di dalam stor itu terasa lain bila disedut. Tangan Mahirah kini cuba untuk mencapai salah satu dari tin makanan yang ada di atas rak. Tapi, belum sempat tangannya mencapai, pintu di belakangnya terus tertutup. Diikuti bunyi kunci yang diputar.
	Terbeliak mata Mahirah. Dia kini terperangkap.
	
	
	
	
	

	
	
	

	




Bab 3: Teramung Masa
1
	Hujan menderu laju membasahi bumi. Seolah-olah setiap ceruk dan sudutnya ingin bermandikan hujan. Dan walaupun Jas sedang duduk berlindung di bawah perhentian bas, entah kenapa pipinya boleh basah. Matanya juga begitu. Dari tadi dikatup, bagi menahan air yang sudahpun bergenang. Bila saja kelopaknya dibuka, menderu air itu keluar, seperti air sungai yang dilepaskan dari empangan.
	Jas, dengan mata yang sudahpun basah, hanya mampu memerhati sahaja Hanis berlari meninggalkannya keseorangan di stesen bas. Dalam keadaan hujan yang lebat. Adengan itu bagaikan terakam dalam kotak kepalanya, dimainkan berkali-kali menjadi satu seksaan buat hatinya. Dan adengan yang sama juga dimainkan ketika Jas sedang menutup pintu stor, memerangkap Mahirah di dalam. Kunci yang datang dari kapsul yang mereka tanam, digunakan Jas bagi mengunci pintu itu. Dengan mata yang berair.
	"Maafkan aku...aku..." Jas tak tahu mengapa dia mengucapkan maaf. Apa yang sedang dilakukan sekarang bertentangan dengan apa yang sedang dirasai hatinya. Tapi Jas masih percaya yang ia sesuatu yang perlu. Sesuatu yang sudah...ditakdirkan? 
	"Kenapa aku fikir begitu?" monolog Jas sendirian. Tangannya yang sedari tadi menekan pintu kini dialihkan. Menjadi tatapan matanya. Sambil itu, dia cuba mengorek dalam simpanan memorinya, sejak bila perancangannya ini tertanam dalam kotak fikiran.
	2 hari lepas? 3 hari lepas? Ataupun isnin yang lalu, ketika Izwan bersetuju untuk menerangkan segalanya kepada Mahirah. Membawa Mahirah ke rumah lama di atas bukit. Ruang rahsia yang selama ini hanya dimiliki oleh mereka bertiga. 
      Tapi pada masa yang sama, rumah itu juga menyimpan gambar perempuan berambut merah. Yang kini namanya Mahirah. Sudah tentulah dia perlu tahu tentang dinding itu, tentang rumah itu. Yang entah kenapa boleh memaparkan gambarnya. Gadis yang tak pernah menjejakkan kaki lansung ke kampung ini.
	Sesungguhnya, Jas di dalam dilema. Itulah yang dirasainya ketika ini. Dah itulah juga rasa yang sama merajai hatinya ketika dia pulang dari sekolah isnin yang lalu. Kini Jas, sedang berteleku di dinding rumah lama, dengan matanya memandang pintu stor. Bunyi dentuman di balik pintu itu kuat kedengaran, diikuti jeritan Mahirah bersilih ganti. Jas hanya mampu menutup telinga, sambil mengingat kembali apa yang berlaku Isnin yang lepas.
***
	Longlai sahaja langkah Jas, sambil mengendong beg di bahu. Kata-kata Izwan berulang kali berlegar di telinganya. Seperti baru dan masih sedang diucapkan kawannya itu.
"Kita bawak dia ke rumah tu Sabtu ni."
	"Haih..." Panjang keluhan yang keluar dari mulut Jas. Kakinya yang bagai diseret kini berhenti betul-betul di depan pangkin rumah. Dengan pantasnya Jas membuka kasut, mencampak begnya ke tepi lalu dia berbaring di atas pangkin. Tanpa menghiraukan cahaya matahari yang terik menyinari tubuhnya.
	"Haih..." Mengeluh panjang lagi Jas. Tangannya yang sebelah menutup wajah, melindungi dirinya dari terik mentari. Sebelah lagi tangan mencapai beg yang baru dicampak tadi, mengeluarkan sesuatu dari poket sisinya. Sekeping kertas yang sudahpun lusuh, penuh dengan tanda basah.
	Sambil berbaring ke sisi, Jas mengangkat kertas itu di depan matanya.
"CAPTAIN AMERICA: THE CIVIL WAR"
"U"
RM 12.00
	Satu-satunya tiket wayang yang pernah dipegang Jas. Dibeli dengan duit yang keluar dari dompet Hanis. Ketika kali pertama mereka menonton wayang bersama. Masih segar ingatan Jas tentang hari itu. Terutamanya, pengakhirannya di waktu hujan yang lebat.
	Semuanya bermula ketika Izwan mencadangkan agar mereka bersama-sama menonton wayang, sewaktu mereka sedang bersantai di rumah lama.
	"Tengok wayang? Cerita apa?" soal Hanis ketika itu.
	"Captain America lah. Kau pun tahu kan aku suka cerita Marvel," balas Izwan kembali.
	Jas dan Hanis sama-sama mengeluh. Sambil menggelengkan kepala.
	"Lah kenapa?"
	"Aku ada tuisyen Sabtu ni," balas Hanis.
	"Dan aku tak ada duit," balas Jas pula.
	"Tak apalah aku belanja," cadang Izwan, mengundang pandangan pelik dari dua kawannya. Belum pernah lagi perkataan 'belanja' keluar dari mulut Izwan.
	"Aku dapat upah minggu lepas, tolong bapak aku kemaskan rumah belakang. Dia upah aku RM 50 beb," balas Izwan kembali.
	"Cukup ke RM 50 nak pergi Melaka?" soal Jas kembali.
	"Grab ke, makan ke, kau orang semua tanggung sendirilah. Aku belanja tiket wayang je," cadang Izwan kembali.
	Jas memandang pada Hanis, seperti meminta persetujuannya. Dengan tersenyum, Hanis mengangguk, mengundang gerak yang sama dari Jas.
	"Bolehlah. Dah ada orang nak belanja kan, kita ikut jelah," tambah Jas lagi.
	Izwan tersenyum, sambil melompat kegembiraan. "Yes! Aku ada member nak ikut tengok wayang!"
	Itulah yang dirancang, dan itulah yang sepatutnya berlaku. Tapi, bak kata orang tua-tua, manusia hanya sebaik-baik perancang, Tuhan yang menentukan segala percaturan. Kerana bila tiba harinya, Izwan tak jadi datang. Hanya Jas dan Hanis sahaja yang menanti di perhentian bas.
	"Sorry beb. Aku ada kelas mengajilah hari ni. Kalau bapak aku tahu aku ponteng, mampus aku nanti." 
	Itulah yang tertulis dalam WhatsApp dari Izwan. Jas dan Hanis yang membaca mesej tersebut tersenyum, separa ketawa. Izwan seorang sahaja dari mereka bertiga yang masih belum khatam. Padahal mereka mula mengaji bersama.
	"Habis tu, nak buat apa ni?" soal Jas, bila melihat rancangannya mereka tak menjadi.
	"Kita pergi jelah," balas Hanis kembali.
	"Huh?"
	"Yelah, alang-alang kau dah pakai cantik-cantik, elok kita terus ke bandar. Beli tiket, dan layan. Jangan risau, aku belanja. Lagipun, aku memang tak ada benda nak buat hari ni," cadang Hanis.
	"Cantik? Kau cakap aku cantik ke?" soal Jas kembali. Nada yang keluar berbunyi seperti gurauan, tapi apa yang dirasai di dalam hatinya ketika itu gembira bukan kepalang. Seperti terhenti sebentar jantungnya bila perkataan itu keluar dari mulut Hanis.
	"Bolehlah," balas Hanis kembali, yang turut membalas dalam nada gurauan. Ditambah dengan sengih di hujung mulutnya.
	Cadangan Hanis diterima. Dan mereka terus menuju ke bandar, menaiki Grab. Destinasi mereka merupakan suatu tempat yang dipanggil sebagai Mahkota Parade. Barangkali tempat yang sesuai untuk muda remaja seperti mereka melepak dan menghabiskan masa.
	Setibanya di sana Hanis terus membeli tiket wayang, dan membawa Jas makan di medan selera. Jas memilih nasi ayam, satu-satunya hidangan yang mampu dibelinya. Dan Hanis memilih sizzling, makanan yang paling sedap di situ.
	"Memang mahal macam ni makanan kat sini?" soal Jas ketika membaca harga makanan Hanis.
	"Haah, kau first time ke datang sini?" 
	Jas sekadar mengangguk. Sedikit malu untuk mengakuinya. Hanis terdiam sebentar. Tersedar dia yang kawannya ini buat pertama kalinya dapat merasai pengalaman seperti ini. 
	"Hm, tak apalah. Lepas ni aku belanja kau popcorn," cadang Hanis.
	"Eh kau ni. Dah kenapa pulak harini rajin sangat nak belanja aku?" soal Jas, mengusik.
	"Ah, aku nak belanja pun kau persoalkan. Nak ke tak nak ni?" 
	Jas mengangguk, sambil tersengih. "Eh, dah tentulah aku nak."
	Usai makan tengah hari Jas dan Hanis bergerak ke panggung wayang. Seperti yang dijanjikan, Hanis membeli satu bekas popcorn yang besar untuk dikongsi mereka berdua. Dan bila sahaja lampu pada nombor dewan mereka menyala, Hanis dan Jas melangkah ke dalam panggung.
	Sejujurnya, Jas tak ingat wayang yang ditengoknya itu tentang apa. Ya, memang tajuknya tentang adiwira, tapi apa yang berlaku dalam filem itu lansung tak diingatinya. Kerana, sejujurnya, memori Jas lebih tertumpu pada Hanis. 
	Walaupun sebagai kawan mereka sentiasa duduk dekat, tapi entah kenapa hari itu, bila sahaja Hanis melabuhkan punggung di sebelahnya, jantung Jas terus berdegup kencang. Bila Hanis menghulurkan popcorn itu padanya, hampir sahaja ia terlepas dari tangan. Dan bila lampu ditutup, debar di jantung Jas bertambah kencang.
	Jas merasakan masa seperti terhenti seketika. Ketika filem bermula, matanya memang terpaku pada skrin di depan, tapi jantungnya berdegup terlalu kencang. Memaksa kepalanya membayangkan berbagai-bagai khayalan imaginasi. Membayangkan hidup mereka berdua bersama.
	Pun begitu, walaupun masa terasa seperti terhenti, tapi sebenarnya ia hanya ilusi. 2 jam lebih mereka di dalam panggung. Dan sepanjang masa itu, Jas sentiasa tersenyum. Sampai naik lenguh dibuatnya. Tak tahulah sama ada Hanis menyedari ataupun tidak.
	Fikir Jas ketika itu, hanyalah satu. "Inilah harinya."
	Ya, memang mereka berdua selama ini hanyalah kawan. Hanis dan Jas sudah berkenalan sejak mereka di sekolah rendah lagi. Pabila ditanya pada sesiapa pun, barangkali itulah pandangan mereka tentang hubungan Jas dan Hanis.
	"Diorang kawan. Kawan baik. Sejak sekolah rendah." Ya, itulah jawapan yang mereka akan dapat. Kemungkinan Izwan juga akan memberi jawapan seperti itu.
	Tapi Jas mahukan lebih daripada itu. Dia mahu jadi lebih daripada kawan. Kerana Hanislah orang pertama yang faham perasaannya. Yang sentiasa ada di sisi tak kira apa jua keadaan. Hanis, anak cikgu yang dikenali seluruh kampung. Sanggup berkawan dengannya anak si penagih yang tak punya apa-apa. Kerana itulah hati Jas terpaut.
	Cuma, adakah Hanis mempunyai perasaan yang sebegitu. Ataupun dia sama juga seperti yang lain. 
	"Hanya kawan."
	Kerana itulah Jas takut untuk meluahkan apa yang tersimpan. Tapi, bila melihatkan layanan Hanis terhadapnya hari ni, Jas pun berfikir, "Mungkin inilah harinya." Kita hanya boleh merancang, tapi Tuhan yang menentukan.
	Petang itu, bila sahaja mereka sampai di perhentian bas kampung, Jas meluahkan apa yang sudah tersimpan sejak 5 tahun yang lalu. 
	"Apa kau cakap?" Nada suara Hanis lembut, tapi wajahnya cekung, matanya terbungkang. Mulutnya tersenyum, tapi bukan senyuman yang manis terpapar di situ. Tapi lebih kepada tersengih.
	Jas meneguk air liur. Mengumpul segala kekuatan yang ada. Ketika itu dia hampir menyesal menuturkan perkataan 'suka' pada Hanis. Tapi segalanya dah terlambat. Pilihan yang ada ketika ini hanyalah membetulkan ayatnya, ataupun meneruskan pengakuan.
	"Aku....suka..."
	"Huh?" soal Hanis kembali. Dari kejauhan Jas boleh mendengar bunyi guruh, tapi matanya masih lagi tertumpu pada riak wajah Hanis, yang kini sudahpun luntur dari senyuman.
	"Aku suka kat kau." Nah, akhirnya keluar juga ayat itu dari mulut Jas. Pun begitu, Jas tak rasa lega. Dia tak mampu melepaskan lelah. Dadanya tiba-tiba terasa berat bila melihatkan riak wajah Hanis.
	"Kau cakap apa ni?" soal Hanis kembali, membuatkan Jas meneguk air liurnya sekali lagi. Seluruh tubuhnya kini terasa lemah, dan lututnya terasa longgar. Hampir-hampir dia jatuh terlutut di depan Hanis.
	"Aku...aku dah lama rasa macam ni. Aku memang sukakan kat kau Hanis. Aku harap...."
	"Stop. Kejap Jas. Aku mintak kau stop dulu. Kita selama ni kawan je tahu."
	"Tapi aku nak lebih dari tu," balas Jas kembali.
	"Untuk apa? Kau nak rosakkan persahabatan kita ke selama ni?" soal Hanis kembali.
	Jas tergamam. Dadanya yang memberat tadi kini terasa sesak. Perlahan-lahan bola matanya dibasahi air, dan Jas sedaya upaya cuba menahan air itu dari turun keluar membasahi pipinya. Tapi soalan Hanis itu perlukan jawapan, dan Jas tak mampu lansung menuturkan sebarang perkataan. 
	Mujurlah, bumi terlebih dahulu ditimpa air. Secara tiba-tiba sahaja, di sekeliling Jas hujan turut menderu laju, memecahkan bicara di antara mereka. Riak wajah Hanis terus berubah, kini dia melihat ke kiri dan kanan dengan wajah yang gusar.
	"Alamak, hujan. Aku nak balik dulu Jas. Sebab tak ada payung. Rumah aku pun dekat je. Kau?" 
	Jas tidak membalas pada mulanya. Hanya dengan perlahan-lahan melabuhkan punggungnya pada batang besi perhentian bas. Dengan wajah yang menunduk dia berkata, "Tak apalah, aku balik bila hujan reda nanti."
	Hanis mengangguk, walaupun tahu Jas tak nampak gerak tubuhnya. Dia mula berjalan meninggalkan kawannya itu, bila suara Jas kedengaran sekali lagi.
	"Sebab perempuan tu ke? Perempuan dalam mural tu?" 
	Walaupun ayat Jas tak lengkap, tapi Hanis faham apa yang dimaksudkan. 
	"Jangan mengarutlah bro," tutur Hanis lalu berlalu pergi. Jas diam, tak mendongak lansung mendengarkan jawapan Hanis. Hanya selepas Hanis sudah berlari-lari anak melepasi perhentian bas, barulah Jas boleh mendongak. Dengan pipi yang sudahpun basah.
	"Haih...." Jas mengeluh lagi. Sambil tangannya memasukkan kembali tiket itu ke poket begnya. Ketika itulah, tangannya tersentuh sesuatu yang sejuk, membuatkan Jas mengeluarkan 'sesuatu' itu dari poket begnya. 
	"Kunci," tutur Jas keseorangan. Kunci besi yang tertanam dalam kapsul itu kini tergantung di depannya, dipegang tangannya sendiri. Terus terang, inilah kali pertama Jas melihat kunci ini dengan teliti. Memeriksa permukannya yang sudahpun berkatat, dan bentuknya yang seperti kunci lama. Sesuai untuk pintu-pintu lama. Ketika itulah, sesuatu terdetik di kepala.
	"Kunci lama? Ni kunci kat...."
	Jas terdiam. Satu akal kini menerpa di ruang fikirannya. Bak mentol yang tiba-tiba menyala di atas kepala. Tapi dia perlu buktikan dulu apa yang sedang perlahan-lahan dirancangkan di ruang fikiran. Untuk itu, dia perlu pergi ke rumah lama.
2
	Merah sudah tangan Mahirah. Dari tadi dia mengetuk-ngetuk pintu kayu di depannya, tapi lansung tak mendatangkan hasil. Tekaknya kini terasa perit, dari tadi menjerit. Memanggil kawan barunya di luar. Tapi Jas hanya membiarkan sahaja dia di dalam.
	"Kawan? Boleh ke aku panggil dia kawan?" Soalan itu tiba-tiba merangkak keluar dari kotak fikirannya. Membuatkan Mahirah terus berhenti. Perlahan-lahan dia berundur ke belakang, dan bersandar di hujung stor. Barulah Mahirah menyedari apa yang berlaku. Dia sudahpun diperangkap.
	"Tapi kenapa?" Soalan yang lain pula muncul dalam kotak fikirannya. Kenapa Jas sanggup memerangkapnya sebegitu? Sebab gambar tu ke? Sebab mural tu ke? Ah, naik pening Mahirah memikirkan. Apa yang kini dia mampu lakukan, hanya berteleku dan menunggu. Mungkin berfikir dalam diam boleh menawarkan jawapan. Ataupun jalan keluar.
	Ketika itulah, suasana terasa berubah. Mahirah perasaan yang suhu di sekitar stor itu bagaikan turun mendadak. Bagaikan ada angin kencang yang bertiup di depannya. Tapi dari mana? 
	Kini dia menoleh ke kiri dan kanan. Melihat rak-rak makanan yang mengelilinginya. Ada bawang, ada kentang, dan ada juga makanan dalam tin. Mahirah mencapai satu makanan dalam tin yang paling dekat dengannya. Jenama yang ada di situ tak pernah dilihatnya selama ini. Tinnya pun nampak baru, seperti baru sahaja keluar dari kilang. Tapi, sebaik sahaja Mahirah memusingkan tin itu, dan membaca di belakang, matanya terbeliak besar.
	"1930? Mana mungkin?" Hampir terlepas tin itu dari tangan Mahirah. Makanan dengan tarikh luput lebih daripada 80 tahun yang lalu. Tapi ia masih lagi nampak baru. Mahirah mengambil lagi tin yang lain, membaca tarikh luput di belakang, membuat perbandingan. Kali ini tarikhnya tertulis 1928. Terus berputar kepala Mahirah, diserang bermacam-macam persoalan. 
	"Apa maksudnya semua ni?" 
	Dan bagaikan ada yang mahu menjawab, tiba-tiba sahaja pintu kayu itu terbuka.
***
	Jas yang dari tadi terduduk dengan air mata membasahi pipi kini mendongak. Sesuatu terlintas di kepalanya ketika itu, tapi Jas yang sarat kotak fikirannya tak dapat membaca dengan baik apa yang baru sahaja terlintas.
	"Ada sesuatu yang pelik," fikir Jas. Tapi ada dia? Matanya kini terpaku pada pintu kayu di depan. Yang menempatkan stor di dalam. Stor yang menyimpan makanan dari masa silam. Dan kini menyimpan Mahirah, perempuan yang bakal menjadi penghalang cinta. Ya, Jas terpaksa melakukannya. Terpaksa memerangkap Mahirah. Fikir Jas ketika itu, yang dia perlu lebih cepat merebut peluang di depan. Seperti mana pesan ayahnya.
	Ya, dia anak ayah. Anak seorang penagih. Semua orang sudahpun memandangnya sebegitu. Menganggapnya sebagai orang yang tak punya masa depan. Jadi apa salahnya dia mengikut jejak ayahnya, mengikut pesan yang disampaikan si ayah. 
"Sepatutnya kau, bila ada peluang, kau rebut je."
	Ya, betul ayah. Peluang dah ada depan. Baik kita ambil sahaja. Lagipun kunci yang ada di tangannya itu sendiri satu petanda. Jika betullah ia datang dari masa depan, maka betullah pilihan Jas untuk mengikut pesan ayahnya.
	Dan ia taklah susah mana. Sebaik sahaja Mahirah masuk ke dalam stor, Jas terus menutup pintu dan menguncinya. Terjerit-jerit perempuan itu di dalam. Kuat dia mengetuk-mengetuk pintu kayu itu. Tapi Jas hanya berundur sambil memerhati dari jauh. Walaupun dengan air mata yang jatuh.
	"Sekejap..." Pantas Jas bangun, hampir seperti melompat. Dia sudah menyedari apa yang pelik. Apa yang tadi terlintas dalam ruang fikirannya. Suasana yang tiba-tiba sunyi menguatkan lagi apa yang dia rasa. Kini dia menghampiri pintu itu dan menekapkan kepalanya. Senyap. Tak ada sebarang bunyi pun yang mampu ditangkap telinga Jas.
	Cemas, Jas kini memasukkan kunci itu dalam lubang pintu. Sebelah tangan lagi memegang tombol, bersedia untuk membukanya. Tapi, kepalanya ketika itu masih lagi berputar-putar. Bagaikan ada pertarung dalam kepala yang sedang berlawan berhabis-habisan, menentukan gerak seterusnya bagi Jas.
	"Patutkah aku buka? Atau patutnya aku biarkan dia kat dalam?" Pertarung yang tadinya hanya bertarung dalam kepala kini terbentang di depan Jas. Terbentang sebagai pilihan. Senyap sunyi yang mengelilingi hanya menambahkan debar di hati gadis itu. 
	"Ah, persetankan," tutur Jas sendirian lalu membuka pintu itu. Matanya terbungkang bila melihat isinya kosong. Tiada lagi Mahirah, mahupun rak makanan. Hanya bilik kosong yang sudahpun dipenuhi sawang dan debu.
	Ketika itulah suara-suara itu menderu menerjah telinganya.
***
	"Who are you?" 
	Mahirah terdiam. Soalan yang keluar dari gadis di depan tak mampu dijawab. Kerana ketika itu Mahirah masih tak percaya dengan apa yang sedang dilihat mata sendiri.
	Di depannya kini bukanlah Jas. Tapi berdiri seorang gadis, yang sedang memakai gaun berwarna putih. Kulitnya putih, rambutnya keemasan. Kelihatan seperti seorang gadis yang datang dari zaman Victoria.
	"Apa minah saleh ni buat kat sini?" Soalan itu bergema dalam ruang fikiran Mahirah.
	"I ask again. Who are you? How can you be here?"
	Mahirah tak menjawab soalan itu. Sebaliknya tangannya kini mencubit peha. Cuba untuk membuktikan sama ada dilihatnya itu realiti ataupun sekadar mimpi. Rasa sakit yang terasa cukup sebagai bukti.
	Perempuan di depannya mengerutkan dahi. Berang tak mendapat jawapan dari Mahirah.
	"I will call the guard. Father! There's a local here!"
	Mahirah kaget. Cemas kini terasa. Dikuatkan lagi dengan debar di jantung yang kencang tiba-tiba. 
	"Stop! Stop!" laung Mahirah yang kini melangkah sedikit ke depan. Cuba untuk menghampiri perempuan itu. Perempuan itu menoleh, dengan raut wajah yang berubah. Kini seperti ada tanda soal yang terpampang di situ.
	"Owh, you can speak? Never met a local that can speak before. Who are you?" soal perempuan itu.
	"My name is Mahirah," balasnya.
	"So, you are local. How did you get here?" soal gadis itu kembali.
	"I...I don't know," balas Mahirah.
	Tak berpuas hati dengan jawapan yang diterima, gadis itu melaung kembali. "Father! Father! Come here! There's a local here!" 
	"No! No! Please..." Tapi rayuan Mahirah terhenti. Satu laungan kini kedengaran. Datang bukan dari suaranya mahupun perempuan di depannya. Laungan itu memanggil namanya.
	"Mahirah!" Mahirah!" Bergema suara itu dalam ruang stor yang menempatkan dirinya. Mahirah memusingkan kepalanya sedaya yang mungkin, tapi masih lagi tak ketemu dari mana datangnya suara itu.
	"Mahirah!" laung suara itu sekali lagi.
	"Where's that coming from?" soal perempuan itu. Semakin dalam kerut di dahinya. Mahirah tak menjawab, masih lagi berpusing kepalanya mencari. Pun begitu dia kenal pemilik suara itu.
	"Jas?"
***
	Ruang stor yang kosong di depannya membuatkan Jas terkedu. Tiada lagi rak, tiada lagi Mahirah di dalamnya. Pun begitu, suara yang bergema entah datang dari mana memberinya sedikit idea tentang apa yang berlaku.
	"I will call the guard. Father! There's a local here!"
	Jas tahu, dia tak perlu memeriksa sekeliling rumah untuk memastikan suara itu tidak datang dari mana-mana inci rumah yang ada. Sekurang-kurangnya, pada masa kini.
	Perkataan 'local' itu sahaja sudah cukup untuk memberikan gambaran padanya yang suara itu datang dari masa lalu. Dan barangkali suara itu merujuk pada Mahirah. 
	Jas kini bagaikan di persimpangan. Terbentang jalan di kiri dan kanannya. Namun memilih bukannya semudah memilih jalan yang kiri atau yang kanan. Ia memilih hidup dan mati seseorang. Seseorang yang baru sahaja dikenalinya.
	Jika dibiarkan Mahirah akan terperangkap di masa silam. Dan barangkali hilang terus dari pandangan orang ramai. Tapi apakah nasibnya nanti? Izwan tahu, yang Mahirah dilihat kali terakhir bersama dengannya. 
	"Ah, aku mungkin aku boleh menipu orang. Kata aku dah pun hantar Mahirah ke rumahnya. Mungkin juga aku boleh tambah, yang Mahirah lari kembali ke KL. Ya, mungkin aku boleh beritahu semua orang macam tu. Tapi ada yang nak percaya ke?" 
	"Kenapa mereka tak nak percaya pulak? Kau bukannya ada motif. Tak ada siapa tahu pasal gambar mural di dinding tu, melainkan kau, Izwan dan Hanis. Jadi tak ada siapa yang boleh teka pun apa yang berlaku. Kau boleh terlepas."
	Jas tersenyum. Monolog-monolog yang bergema dalam ruang fikirannya itu memberikanna sedikit kelegaan. Dia mula menutup pintu kayu itu, melangkah ke belakang, dan meninggalkan terus stor itu, menuju ke luar rumah.
	"Apa yang kau cakap ni Jas?" Suaranya bergema lagi dalam ruang fikiran. Membuatkan langkah Mahirah terhenti.
	"Ini bukan pasal kau boleh terlepas ke tak. Ini pasal mana yang betul, mana yang salah."
	"Ah, persetankan semua tu. Semua orang dah tahu kan aku anak penagih. Semua orang pandang aku macam seolah-olah aku bawak penyakit. Macam aku pulak yang hisap dadah, yang jahat. Jadi, apa salahnya aku buat benda yang memang orang dah ingat aku buat. Betul tak?"
	"Tapi kawan-kawan kau tak pandang kau macam tu. Izwan tak pandang kau macam tu. Hanis lagilah. Kau fikir apa perasaan mereka nanti bila mereka tahu apa yang jadi kat perempuan tu? Kau ingat Hanis tak akan tahu? Izwan mesti akan beritahu dia nanti. Mereka je kawan-kawan kau yang ada sekarang ni. Kau sanggup nak korbankan persahabatan mereka?"
	Jas kaget. Hampir-hampir dia terduduk mendengarkan hujah itu di kepalanya sendiri. Kini dia menoleh ke belakang, melihat pintu kayu yang masih lagi tertutup.
	"Aku...aku." tutur Jas sendirian. Tergagap-gagap dia, dek kerana fikiran yang masih lagi berputar ligat, penuh dengan konfrontasi pendirian. Meleleh lagi air mata di pipinya.
	"Kau kena buktikan pada semua orang, yang kau bukan macam ayah kau."
	Jas mengangguk, lalu bangun dan menghampiri pintu kayu itu. Kunci diputar sekali lagi, mengharapkan yang ia mampu membawa Mahirah kembali dari masa silam. Tapi, sebaik sahaja pintu itu dibuka, ruang stor masih lagi kosong. Jas ingin menyelamatkan Mahirah. Tapi bagaimana?
	"Father! Father! Come here! There's a local here!"
	"No! No! Please..."
	Jas semakin cemas. Jika dia tak melakukan sesuatu sekarang pasti Mahirah akan terperangkap selama-lamanya. 
	"Cepatlah....macam mana ni..." fikir Jas, sambil menyelam sedalam yang mungkin dalam lautan memorinya. Mengingati saat dia sendiri terperangkap 6 bulan yang lepas.
	"Ah...." Satu idea kini terbentuk dalam ruang fikirannya. Terus Jas menutup kembali pintu kayu itu, dan menjerit memanggil Mahirah, mengaharapkan suaranya dapat merentasi batasan masa.
	"Mahirah!" Mahirah!"
	Tak berjawab. Jas kaget, tapi dia tak berputus asa. Dia mencuba sekali lagi.
	"Mahirah!"
	"Jas?"
	Perlahan sahaja suara itu, tapi itu sudah cukup buat Jas untuk meneruskan. "Mahirah, aku nak kau tutup pintu kayu tu. Tutup pintu tu, supaya aku bawak kau keluar dari situ."
	Senyap, tiada balasan. Tapi Jas dapat merasakan pintu itu tiba-tiba sahaja sejuk, seperti ada angin dingin yang bertiup di dalam, merendahkan terus suhu yang sepatutnya panas merencam.
	Dengan doa dan lafaz bismillah, Jas membuka pintu itu sekuat hati. Pada mulanya mata Jas tak nampak apa-apa, hanya ruang kosong yang gelap. Tapi tiba-tiba sahaja sesuatu meluru keluar dari stor, melanggarnya sehingga dia jatuh. 
	Jas mendongak, melihat Mahirah kini terbaring di depannya, dengan wajah yang pucat.
	"Aku mintak maaf...aku minta maaf Mahirah...." Tutur Jas berulang kali.
***
	Setelah keadaan tenang, Mahirah dan Jas duduk bersebelahan, sambil bersandar di dinding. Mata mereka tak lepas dari memandang stor di depan mereka, yang kini sudahpun kembali berisi dengan rak makanan.
	"Aku minta maaf Mahirah," tutur Jas, buat kesekian kalinya.
	Mahirah mengeluh. "Dahlah, dah banyak kali awak minta maaf," balas Mahirah, sambil cuba menawarkan senyuman. Namun Jas dapat melihat bibit-bibit kemarah dalam senyuman yang terukir.
	"Saya cuma nak tahu je apa yang sebenarnya berlaku," tambah Mahirah lagi.
	Jas memandang kembali ke arah stor. Kini, separuh dari dirinya ingin bangun, menutup terus pintu itu. Separuh lagi, masih lagi terpesona melihat keganjilan yang ada di dalamnya.
	"Ia macam, mesin masa."
	"Mesin masa?" soal Mahirah kembali, dengan nada yang sinis. 
	"Ya. Kau tak nampak ke, semua barang dalam tu, barang lama?" soal Jas kembali.
	Mahirah mengangguk, hilang sengih yang tadi terbentuk di bibirnya. "Tin makanan tu tulis tarikh luput 1928. Tapi makanan dia baru lagi, macam baru beli semalam. Dan perempuan tu..."
	"Perempuan?" soal Jas, dengan kening yang terangkat.
	Mahirah mengangguk lagi. "Ya, perempuan rambut keemasan. Saya rasa macam minah saleh. Mungkin orang British, anak residen ke."
	"Melaka mana ada residen, yang perintah Melaka gabenor," balas Jas, membetulkan.
	"Terima kasih cikgu," sindir Mahirah, sambil mengangkat bola matanya sampai nampak putih. Tapi mulut Mahirah membutirkan senyuman. Kali ini senyuman yang ikhlas.
	"Masa aku zaman Jepun. Tin makanan tu 1945," tutur Jas, menyambung.
	"Owh," terbeliak mata Mahirah.
	"Ya, kau kena dengan orang putih. Tak adalah teruk sangat. Aku kena dengan tentera Jepun. Kau bayangkan, bila aku bukak je pintu, aku nampak tentera Jepun berdiri depan aku, mati-mati aku ingat hantu."
	"Macam mana awak dapat keluar?" soal Mahirah kembali.
	"Aku tutup pintu dan bukak balik. Sebab tu aku dapat idea yang sama macam mana nak tarik kau keluar dari situ," jelas Jas.
	Mahirah mengangguk, tanda faham. "Boleh saya tanya satu benda lagi tak?" 
	Jas menoleh, melihat rauh wajah Mahirah yang bertukar kembali menjadi serius. Barangkali soalan yang bakal keluar dari mulut Mahirah itu tidak enak untuk didengar. Pun begitu, Jas tetap mengangguk.
	"Kenapa awak buat macam tu tadi?"
	Jas mengeluh. Dia kini menunduk ke bawah, menyembunyikan raut wajahnya yang dipenuhi kekesalan.
	"Susah....susah aku nak cerita..."
	"Try me," balas Mahirah pantas, dalam slanga orang putihnya.
	Jas menoleh kembali, cuba sebaik mungkin menyusun ayat. "Aku ada kawan seorang ni, nama dia Hanis."
	"Perempuan?" soal Mahirah kembali. Jas menggelengkan kepala.
	"Tak, lelaki," balas Jas, pendek sahaja. Tapi sudah cukup untuk membuatkan Mahirah faham. Dari nada Jas sendiri Mahirah sudah boleh menganggak, yang kawannya itu bukanlah sekadar kawan buat Jas.
	"Kau suka kat dia eh?" soal Mahirah kembali, tersengih.
	Jas hanya mengangguk, dan wajahnya kembali menunduk. "Tapi dia suka kat perempuan mural tu," balas Jas kembali.
	"Owh this it too much already. Dia bukan pernah jumpa dengan saya pun," balas Mahirah kembali.
	"Kau tak nampak dia macam mana Mahirah. Setiap kali dia datang sini dia mesti termenung tengok mural kau," balas Jas.
	"Giler," balas Mahirah. Pun begitu, hatinya seperti terjentik. Ada sesuatu pada Hanis, dan memori mimpinya minggu lepas bertandang kembali. 
	"Kenapa dia buat macam tu?" soal Mahirah kembali.
	"Entahlah. Katanya dia pernah jumpa dengan kau sebelum ni, dalam mimpi. Dia anggap kau macam takdir hidup dia," jelas Jas.
	Mahirah menggelengkan kepala. "Apa yang awak semua cakap ni terlalu berat bagi saya. Susah saya nak proses. Awak cakap macam seolah-olah rumah ni menentukan hidup awak semua."
	"Kau baru datang rumah ni sekali Mahirah. Sekali. Kita orang hampir setiap hari datang rumah. Hampir setiap hari tengok keganjilan yang rumah  ni ada. Kami anggap rumah ni macam keramat. Tak mustahil kalau Hanis anggap rumah ni lebih dari tu," jelas Jas kembali.
	Mahirah menggelengkan kepala lagi. Masih tak boleh menerima apa yang keluar dari mulut Jas. "Habis mana dak Hanis ni sekarang?" soalnya kembali.
	"Kat asrama."
	"Awak nak beritahu dia pasal saya ke?" soal Mahirah kembali.
	Jas mengeluh lagi. "Entahlah, saya pun tak tahu."



3
	Angin bertiup kencang, membawa bersama pasir dan debu. Menyukarkan pergerakan Zulaikha walaupun dengan kain membalut separuh mukanya. Dan cermin mata yang menutup mata. 
      Dia berhenti sebentar,  berlindung di balik kereta yang sudahpun berkarat. Satu daripada beribu lagi kereta yang terbiar lama di lebuhraya yang luas ini. Tak berani lansung Zulaikha ingin menjenguk di balik cermin kereta, melihat isi di dalam. Takut-takut kereta ini masih berpenghuni.
      Dengan keluhan yang panjang, Zulaikha bersandar, sambil mengeluarkan skrin tablet di depannya. Ia telahpun diubahsuai, dengan pengesan GPS, membolehkan Zulaikha memerhati kedudukannya. Dan memeriksa jauh mana lagi dia perlu berjalan. 
      Titik merah pada skrin berkelip-kelip, berserta tanda '20 km' di sebelah menambahkan lagi berat di hati Zulaikha. Matanya kini mengerling pada jam di bucu skrin, 20 jam lagi sebelum portal itu terbuka.
      "Kita panggil dia sebagai teramung masa," kata-kata Prof Shankar melantun keluar dari kolam memori Zulaikha. Bersama perbualan mereka semalam.
      "Teramung? Apa tu?" soal Zulaikha kembali.
      Shankar tersenyum. Ketika itu mereka baru sahaja selesai membicangkan langkah seterusnya. Membawa buku nota itu ke 'ground zero'. Meletakkannya di situ agar kitaran masa tak terganggu. Zulaikha tak berapa faham apa maksudnya, cuma dia tahu yang ia merupakan sesuatu yang penting untuk dilakukan. Untuk menyelamatkan bumi dari kecelekaan yang lebih membinasakan.
      "Kalau saya panggil dia sebagai singularity, awak faham tak?" soal Shankar kembali.
      "Owh, pernahlah dengar, tapi masih tak berapa faham," balas Zulaikha, dengan wajah yang berkerut.
      "Tak apa. Doktor Mahirah yang bagi nama tu. After all, dia yang cipta portal tu."
      "Kira betullah khabar angin tu, yang doktor Mahirahlah punca kerumunan berdarah," tutur Zulaikha, minta kepastian.
      "It's a bit more complicated than that. Betul, memang doktor Mahirahlah yang cipta portal tu. Tapi teramung masa tu memang dah lama ada. She just discovered it," jelas Shankar kembali.
      "Tak faham," balas Zulaikha.
      Shankar tersenyum. "Tak apalah. It's all in the past now. Sekarang kita ada benda lebih penting. Kita kena bawak buku nota ni ke teramung masa, untuk pastikan semua benda berlaku mengikut kitarannya. Tapi saya ada satu soalan untuk awak Zulaikha. Kenapa awak volunteer?"
      Bunyi penggera itu menyedarkan Zulaikha. Matanya terbunkang besar lantas dia cepat-cepat memerhatikan jam di tangan. Nombor 5 terpampang di situ. Bermakna dia hanya ada lagi 2 jam sebelum malam menjelma. Sebelum kerumunan berdarah tiba.
      "Aku boleh tertidur pulak," keluh Zulaikha sendirian. Dia sedar yang ribut pasir sudahpun berhenti. Kini, Zulaiha menoleh ke belakang, melepasi kereta yang menjadi lindungannya tadi. Pasir sudahpun menggunung tinggi, menimbun sebahagian kereta yang tersadai di lebuhraya. 
      Mata Zulaikha tak tertumpu lama pada bangkai-bangkai kereta yang sudah biasa dilihatnya. Sebaliknya, ia kini terpaku pada awan hitam yang terletak nun jauh di depan. Awan hitam yang tak hilang-hilang sejak kerumunan berdarah menyerang.
      Kelihatan kilat sabung menyabung, tak henti-henti. Mewujudkan gerun dalam hatinya. Pun  begitu, itulah destinasi yang dituju Zulaikha. 'Ground zero', ataupun teramung masa.
      Zulaikha mengeluh lagi, namun dia bingkas bangun, sambil menyandang beg yang dibawa. Dia tak punya banyak masa. Dia perlu segera sampai ke terowong bawah tanah, sebelum matahari terbenam. Zulaikha mula melangkah, melepasi padang pasir yang baru sahaja terbentuk di depannya. Dengan penuh berhati-hati Zulaikha menggunakan bumbung-bumbung kereta sebagai laluan buatnya. Satu demi satu dilompat bagi membawa Zulaikha menghampiri pinggir lebuhraya, sebelum dia boleh turun ke bawah mencari terowong.
      Ketika itulah, langkah Zulaikha terhenti. Bila matanya ternampak sesuatu. Tapak kaki yang melingkar meninggalkan jejak di sekeliling timbunan kereta. Kini Zulaikha menunduk, memerhatikan tapak kaki itu dengan lebih dekat. Saiznya yang lebih besar dari tapak kaki manusia mendebarkan jantung Zulaikha. Terus meremang seluruh bulu roma di badannya.
      Jika benarlah khabar angin yang didengarinya selama ini, Zulaikha perlu lebih berhati-hati. Terus dia mengeluarkan sepucuk pistol dari beg yang disandang. Beretta 911. Zulaikha meneliti senjata itu di tangan, sambil mematikan picu keselamatan. 
       Berat rasa hati seperti mana beratnya senjata itu di tangan. Zulaikha hanya pernah beberapa kali sahaja menembak pistol itu, itu pun ketika latihan. Namun begitu, dia perlu bersedia. Kerana yang bakal dihadapinya nanti, bukanlah sesuatu yang sebarangan. 
      Dengan sekali lagi keluhan terlepas dari mulutnya, Zulaikha meneruskan langkah. Mencari tempat berlindung.
***
	Tiada siapa tahu dari mana kerumunan berdarah datang.  Ya, memang kalau ditanya semua akan menunjukkan jari mereka pada 'ground zero', pada teramung masa yang sedang dituju Zulaikha. Tapi setakat itu sahajalah yang mereka tahu. Asal-usulnya, dari mana ia datang, dan apa tujuannya ke sini. Itu merupakan soalan-soalan yang sampai sekarang masih tak punyai jawapan yang lengkap mahupun tepat.
	Tapi, sekurang-kurangnya ramai orang tahu sedikit sebanyak tentang kerumunan berdarah. Mereka tahu, yang ia terdiri dari berjuta-juta kawanan berkepak, yang setiap satunya sebesar tapak tangan. Ia hanya terbang di waktu malam, ketika cahaya matahari yang membawa UV tidak lagi menjengah bumi. Sekurang-kurangnya di hemisfera ini.
	Bila ia tiba di sesuatu bandar, ia membawa bersamanya kematian. Mana-mana manusia yang berada di laluan kerumunan berdarah, pasti akan mati. Sama ada dihisap darahnya, ataupun sesuatu yang lebih teruk dari itu. 
	Mereka juga tahu yang kerumunan berdarah bukan sahaja terdiri dari kawanan berkepak. Ia juga terdiri dari makhluk-makhluk yang menakutkan, yang setiap satunya lahir bila kawanan ini berkumpul. Cukup darah yang dihisap, kawanan berkepak ini akan bergabung, membentuk makhluk yang saiznya sahaja, sudah cukup untuk menerbitkan gerun pada hati manusia.
	Makhluk-makhluk inilah menjadi penyebab banyak bangunan-bangunan yang dulunya berdiri megah, bukti kehebatan tamadun manusia, kini rebah menyembah tanah. Menjadi penyebab kenapa hampir berbillion manusia mati, meninggalkan bumi yang kini tandus tanpa tanda-tanda kehidupan.
	Ya, boleh kata kerumunan berdarah membawa malapetaka buat umat manusia. Tapi malapetaka itu tak berhenti di sana sahaja. Tidak. Kerana walaupun kerumunan berdarah itu merbahaya, ia hanya mampu datang bila malam menjelang. Bila di siang hari, manusia menyangka yang mereka selamat di bawah pancaran cahaya matahari.
	Tapi sangkaan hanya tinggal sangkaan. Kerana kerumunan membawa jangkitan bersamanya. Manusia yang terkena pasti akan merana. Menjadi hamba suruhan kerumunan berdarah. Mereka 'dikurniakan' kekuatan dan ketangkasan luar biasa. Tapi, kebebasan mereka diregut, hanya boleh berkhidmat pada kerumunan berdarah.
	Mereka dipanggil sebagai KERAKSA.
	Keraksa inilah yang sedang diburu oleh Zulaikha. Dengan mata yang terpasang besar, bak lampu suar, Zulaikha melangkah penuh berhati-hati melalui satu pekan tinggal. Jalan tar yang menjadi laluannya sudahpun separuh ditenggelami pasir. Di kiri dan kanan, kedai-kedai yang sudah lama ditinggalkan mengapit jalan Zulaikha, seperti papan tanda yang memberi amaran padanya.
	Kedai-kedai itu seperti boleh bersuara. Menjerit pada Zulaikha memintanya berpatah kembali. Kata kedai-kedai itu, 'lihatlah pada kami. Dulu kami meriah, kini kami tandus. Kerana pemilik dan pengunjung sudahpun terhapus. Dek kerana makhluk yang kamu sedang buru. Berpatahlah! Sebelum nasib yang sama menimpa kamu.'
	Zulaikha mengeluh panjang. Sambil menggeleng-gelengkan kepala. Seperti ingin membuang semua khayalan buruk yang sedang bermain dalam ruang fikirannya. Hanya menambahkan lagi degupan jantung yang sudahpun terlalu kencang. Di tangannya Zulaikha memegang tablet, dengan kamera yang sudahpun dihidupkan dalam mod inframerah. Menjejaki tapak kaki keraksa. 
      Jika betullah apa maklumat yang dikumpul orang di Camar selama ini, tapak kaki keraksa meninggalkan lapisan filamen, yang berfungsi baik sebagi penebat haba. Jadi warnanya akan kelihatan kebiruan pada lensa inframerah.
      Sebelah lagi tangan Zulaikha masih kemas menggenggam Beretta. Hujung Beretta itu sentiasa dihalakan ke depan, dengan picu bersedia untuk ditekan bila-bila masa sahaja. 
      Lensa inframerah Zulaikha masih belum dapat mengesan jejak Keraksa. Kali terakhir Zulaikha nampak jejaknya adalah pada pintu masuk pekan, yang dihiasi dengan gerbang yang besar, 
"Selamat datang ke Pekan Tanjung Kling"
	Tapi sehingga sekarang, jejak itu hilang, lesap. Seperti keraksa itu mengambil keputusan untuk berpatah balik, tidak memasuki pekan. Tapi kenapa dari tadi Zulaikha merasa jantungnya berdebar sangat kencang. Bulu romanya berdiri tegak, seolah-olah dia sedang diperhatikan?
	Zulaikha kini menoleh pula ke kiri. Ke arah kedai di sebelah kirinya. Papan tandanya sudahpun separuh jatuh, sehingga memaksa Zulaikha menyengetkan kepala untuk membaca tulisan di situ. "Kedai Gambar Ah Hock," tutur Zulaikha sendirian.
	Ada sesuatu yang pelik pada papan tanda itu. Sesuatu yang tak mampu Zulaikha ungkapkan. Seperti teka teki yang tak ada pembayang, Zulaikha tak dapat mencari apa yang pelik pada papan tanda itu. Cuma rasa pelik itu tetap ada, bercambah dalam hatinya, membuahkan rasa takut. 
	"Nampak macam baru," tutur Zulaikha. Terbeliak matanya. Barulah Zulaikha faham apa yang berlaku. Papan tanda itu baru sahaja dijatuhkan, dengan tanda cakaran di dinding kedai masih lagi tak diselaputi debu. Tapi ianya sudahpun terlambat. Keraksa itu meluru keluar dari kedai, merempuh pintu kaca itu sehingga berderai.
	Dengan pantasnya ia kedepan, dengan gerak gaya ingin menerkam. Gigi taringnya terbuka luas, bersedia untuk dibenamkan di leher Zulaikha. Mujurlah, tangan Zulaikha masih lagi di picu beretta. Dengan sekali tembak sahaja, peluru itu sudahpun mengena dada keraksa di depan. Memberi peluang pada Zulaikha untuk mengelak.
	Zulaikha berguling ke kiri, manakala keraksa itu menjunam jauh melepasi Zulaikha, jatuh di belakangnya. Dengan pantasnya Zulaikha bangun, tak memberi peluang pada keraksa. Dengan tangan yang masih menggeletar, Zulaikha melepaskan satu lagi tembakan. Ia mengena bahu keraksa itu, menyebabkan satu jeritan yang cukup kuat kedengaran. 
	Zulaikha hampir-hampir sahaja ingin menutup telinga. Kerana jeritan itu betul-betul membingitkan. Pun begitu, dia bertahan, sambil menggigit bibirnya sampai menerbitkan darah. Zulaikha perlu fokus. Kerana dia tahu keraksa itu masih belum tumbang. Selagi peluru tak menembusi tengkorak kepalanya.
	Keraksa itu kini mendongak memandang Zulaikha. Hanya bentuk badannya sahaja yang seakan manusia. Tapi kulitnya kini menggerutu, dengan bulu-bulu berwarna hitam tumbuh di sekitar bahu dan juga dada. Matanya pula kemerah-merahan, seperti ada darah yang mengalir di celah-celah anak mata. Gigi taringnya tajam, seperti harimau yang sedia membaham.
	Pun begitu, ada sesuatu pada pandangan mata keraksa itu. Walaupun rupanya seperti makhluk yang tak punya akal, tapi pandangan matanya seperti manusia yang punya kepintaran. Dengan tak semena-mena dia mengangkat tangan ke arah Zulaikha, sambil menuturkan  sesuatu yang tak difahaminya.
	"KREOL GWEHKAR TO' BAH!!!!!"
	Zulaikha menarik nafas yang panjang. Tak mahu memahami mahupun memikirkan apa yang baru sahaja dituturkan makhluk itu. Sasarannya hanya satu. Keraksa itu kini melompat, tapi segalanya sudah terlambat. Hati Zulaikha kini lebih tekad. Tangannya tak lagi menggigil. Dengan pistol dihalakan ke depan, Zulaikha menembak tepat ke arah kepala Keraksa. Yang seinci lagi jarak dengannya.
      Ketika itu soalan Prof Shankar bermain di fikirannya. "Kenapa awak volunteer?"
"KA-BLAM!!"

4
	Jas dan Mahirah kini berjalan beriringan, meninggalkan rumah lama itu di belakang. Sebaik sahaja memanjat pokok, Mahirah sempat menoleh melihat rumah itu, memastikan yang memang bumbungnya masih lagi tak terusik, tak berlubang seperti yang boleh dilihat dari dalam.
	"Mahirah?" panggil Jas lembut, membuatkan gadis itu menoleh.
	"Kau ok ke?" soal Jas kembali.
	"Owh," balas Mahirah pendek, lalu meneruskan langkahnya, melepasi pagar. 
	"Kau tengok apa tadi?" soal Jas kembali, sebaik sahaja Mahirah menghampiri.
	"Tak ada apa. Cuma aku ada banyak soalanlah," balas Mahirah.
	Jas tersenyum. "Bukan kau seorang je. Aku dengan Izwan pun tertanya-tanya. Tapi lama-lama kita orang buat endah tak endah je. Anggap yang pelik tu sekadar wujud."
	"Kau tak pernah beritahu sesiapa ke pasal rumah tu?" soal Mahirah kembali.
	Jas menggelengkan kepala. "Nak beritahu siapa?" soalnya.
	"Cikgu ke..." Tapi Mahirah terhenti, tak mampu menyambung kata yang baru sahaja terkeluar. Bila melihat wajah Jas yang sudahpun tersenyum sinis.
	"Hahahah. Kau serius ke? Apa yang cikgu boleh buat pasal rumah ni? Silap-silap kita orang yang kena marah nanti. Sebab pergi rumah ni."
	"Tapi..." tutur Mahirah. Pun begitu, kata-katanya masih lagi terhenti di tengah. Dia menoleh kembali memandang rumah lama itu. "So much potential," tutur Mahirah sendirian. Ketika itu wajah ibu terbayang di ruang fikirannya.
	"Macam ni lah," tutur Jas, masih lagi dengan senyuman sinisnya. Dia mengahmpiri Mahirah, sambil memegang tangan gadis itu.
	"Kau tunggu je cuti semester nanti. Masa Hanis balik nanti. Biar aku bawak kau jumpa dia. Dia mungkin ada sedikit idea pasal tempat ni. Dia yang cadangkan kepada kitaorang untuk buat eksperimen semua," bicara Jas.
	Mahirah memandang wajah gadis di depannya kini. Yang mungkini kini sudahpun boleh dipanggil 'kawan'. Mahirah dapat merasakan yang hati Jas pati pedih bila terpaksa memperkenalkan Hanis kepadanya.
	"Kau ok ke? Beritahu Hanis pasal aku?" soal Mahirah kembali.
	Jas mengangkat bahu. "Apa salahnya. Bak kata orang putih 'may the best girl win'," tutur Jas.
	Kini giliran Mahirah pula untuk tersenyum sinis. "Aku tak berminat pada lelaki buat masa ni. Aku baru je kehilangan mak," balas Mahirah kembali.
	"Owh," tersentak hati Jas. Dia menyangka yang dari gadis KL ini pasti punya segalanya. Rupanya derita turut sama menyentuhnya.
	"Kalau macam tu, aku tak ada apa yang perlu dirisaukan," tutur Jas kembali, tapi tiada senyuman yang terbit di bibirnya. Mahirah mengangguk.
	"Ya. Itu yang aku nak sampaikan sebenarnya," balas Mahirah, tersenyum.
	Berkaca sekejap mata Jas. Apa yang memberat di hatinya kini surut serta merta melihat senyuman di bibir Mahirah.
	"Eh dahlah, meh aku bawak kau turun ke bawah," tutur Jas, pantas, sambil menunddukkan wajah. Mahirah hanya mengikut dengan senyuman.
***
	Hati Jas tenang. Dia melangkah dari rumah Mahirah, sambil bersiul menggambarkan rasa di hatinya. Meluahkan apa yang dia rasa pada Mahirah meringankan beban yang dah lama memberat di hati Jas. Kini dia melangkah riang, seolah-olah segala masalah yang ditanggung selama ini sudahpun hilang.
	Pun begitu, mata Jas sempat menangkap awan mendung di kejauhan. Yang datang dari arah pantai. Pada mulanya Jas ambil acuh tak acuh sahaja bila melihat mendung yang gelap itu. Menganggapnya tak lebih sekadar dari kejadian alam. Tapi, sebaik sahaja Izwan berlari ke arahnya dengan tercungap-cungap, rasa memberat itu kembali datang.
	"Kau dah kenapa?" soal Jas, sebaik sahaja Izwan menghampiri. Izwan yang masih lagi tercungap-cungap sekadar mengangkat tangan, sambil badannya membongkok bak orang yang rukuk, mengumpul kembali nafas.
	Jas hanya menunggu sahaja Izwan, sambil berpeluk tubuh. Ketika itu mereka berada tak berapa jauh dari surau. Pakaian Izwan yang masih lagi lengkap berbaju Melayu menandakan yang dia baru sahaja pulang dari kelas mengaji.
	"Aku lari cepat-cepat cari kau. Kau tak ada kat rumah," tutur Izwan, sebaik sahaja nafasnya kembali.
	"Yelah, aku pergi Mahirah balik rumah dia tadi," balas Jas kembali.
	"Nah, Hanis call aku tadi, masa kelas mengaji. Dah tentulah aku tak boleh jawab. Lepas habis giliran aku baru aku boleh bukak telefon," tutur Izwan, sambil menghulurkan telefon pintarnya kepada Jas.
	Jas mengambil telefon itu, dari tangan Izwan. Aplikasi WhatsApp sudahpun sedia terbuka, dengan mesej dari Hanis terpampang di situ. Berkali-kali Jas membacanya, dan setiap kali ayat yang tertulis di situ menjengah ruang fikiran Jas, semakin berat rasa hatinya.
	"Suruh Jas call aku. Aku tahu apa yang dia buat dengan perempuan berambut merah tu."
	Jas memandang kembali Izwan, seperti meminta penjelasan dari kawannya itu. Izwan sekadar mengangkat bahu.
	"Aku nak buat apa ni?" soal Jas kembali.
	"Kau buat apa sebenarnya Jas?"
	"Aku tak buat apa-apa. Aku cuma tunjukkan dia bilik stor belakang tu, lepas tu hantar dia balik," balas Jas kembali. Tapi Jas membalas sambil menundukkan wajah. Jas tak mahu Izwan melihat tanda-tanda pembohongan yang jelas di mulutnya. Kerana dia bukan sekadar 'tunjukkan' sahaja stor itu, Jas buat lebih lagi dari itu.
	"Kalau kau tak buat apa-apa, kau telefon je lah dia," balas Izwan kembali.
	Jas menelan air liurnya yang sedari tadi berkumpul. Kencang degupan jantungnya. "Macam mana..." tutur Jas perlahan, tapi otaknya sendiri lebih pantas memberikan jawapan.
	"Diari tu!" jerit Jas, sambil memandang kembali ke arah Izwan.
	Izwan mengangguk. "Ya, diari tu ada kat tangan dia. Jadi dia tahulah apa yang kita buat. Ataupun apa yang kau buat." 
	Jas tak perasan bila dia mengeluh, sedar-sedar sahaja keluhan itu sudahpun keluar dari mulutnya. Dan tangannya sudahpun mencari nama Hanis, menekan butang panggil. Perlahan-lahan telefon Izwan diletakkan di telinganya.
	Telefon itu berdering di telinga Jas, dan Jas berdoa sepenuh hati ketika itu, meminta Hanis tak mengangkat panggilannya. Meminta agar lelaki itu sibuk dengan urusan lain. Sedang mandi ataupun bermain bola. Tapi tak, Hanis mengangkat panggilan itu pantas. Seperti dia sudah lama menunggu panggilan itu dari Jas.
	"Hello," tutur Hanis, memanggil.
	Jas terdiam. Tersekat kata-kata itu dari mulutnya. Sambil menarik nafas yang panjang, dia membalas. "Hanis...kau...suruh aku telefon kau balik ke?" soal Jas.
	"Kau buat apa Jas? Kau orang berdua dah jumpa kan perempuan rambut merah tu?" soal Hanis.
	"Kita orang cuma bawak dia pergi rumah lama tu je. Tunjukkan mural dia."
	"Lepas Izwan balik, kau buat apa?" soal Hanis lagi.
	"Aku...aku..."
	"Kau kurung dia kan?"
	"Eh tak...aku tak sengaja Hanis..."
	"Kau kurung dia kan Jas? Kenapa kau buat macam tu? Kau tahu kan aku dah lama nak jumpa dengan dia?" soal Hanis kembali. 
	Jas terdiam. Tersekat terus kata-kata itu di kerongkongnya. Kini rasa sebak pula yang menguasai. 
	"Kau tahu kan dia boleh mati?" soal Hanis kembali, kali ini seperti menengking sahaja nada suaranya. Tak ada kata-kata yang mampu keluar dari Jas, hanya air mata. Lututnya kini terasa lemah.
	"Memang betullah apa ayah aku cakap. Kau sama je dengan bapak kau!" tutur Hanis lalu menamatkan panggilan. Jas terus terduduk, sambil mengerang sekuat hatinya.
5
	Setelah hampir 5 jam berjalan, Zulaikha akhirnya berhenti. Kepalanya mendongak memandang awan hitam di atas, dengan kilat yang sabung menyabung. Tak henti-henti sejak portal itu terbuka 10 tahun yang lalu. Seluruh bulu romanya berdiri tegak, seperti diransang caj-caj elektrik yang sedang berkumpul berdekatan dengan awan hitam dan juga kabus yang menyelaputi kawasan di depannya.
	Zulaikha kini sudahpun tiba, di pintu masuk teramung masa. Dia merendahkan sedikit pandangan, melihat tiang batu yang berceracak tinggi di hadapannya. Tiang itu berongga, menyimpan beratus-ratus lubang. Dan dari situlah kerumunan berdarah datang. 
	Mata Zulaikha kini memandang ke depan . Melihat dasar tiang batu itu yang memenuhi pandangan matanya. Dari jauh lagi Zulaikha boleh menghidu bau darah yang cukup kuat, memualkan, sehingga hampir sahaja sarapan yang dijamahnya pagi tadi keluar dari tekaknya. Mujurlah Zulaikha sempat menahan hidungnya, dan mendongak semula memandang awan hitam di atas. Zulaikha tak sanggup melihat tiang batu itu yang dipenuhi dengan mayat dan bangkai yang sudahpun lama membusuk. Di waktu itulah, soalan Prof Shankar bergema sekali lagi dalam ruang fikirannya.
	"Kenapa kau volunteer?" 
	"Sebab saya nak keluar dari Camar, prof," balas Zulaikha ketika itu, tanpa berlapik.
	"Kenapa nak keluar dari sini?" soal Shankar kembali.
	"Saya tak suka di sini. Terasa macam duduk di penjara."
	Termenung Shankar mendengar jawapan Zulaikha. Dia memandang lama gadis di depannya itu. Gadis yatim piatu yang ditemuinya di sanktuari Taming 8 tahun yang lalu. Akhirnya Shankar tersenyum, lalu menggelengkan kepala.
	"Jadi, solusi kau untuk keluar dari Camar adalah dengan volunteer misi berbahaya macam ni?" soal Shankar kembali, sambil tersengih.
	"Kenapa?" soal Zulaikha kembali.
	"Zulaikha, kamu pernah tengok ke dengan mata kepala kamu sendiri teramung masa tu?"
	Zulaikha mengeluh. Ya, kini dia faham apa yang dimaksudkan prof. Melihat teramung masa itu sahaja sudah cukup untuk membuatkan mana-mana manusia kecut perut. Apatah lagi merentasnya. Pun begitu, Zulaikha tak datang dengan tangan yang kosong. Dia datang penuh bersedia.
	Zulaikha menunduk, sambil menurunkan beg yang dibawa. Dia mengeluarkan sekeping beg plastik, dan juga sebuah paket kecil. Sedikit persiapan yang diperlukan untuk merentas teramung masa.
	Zulaikha membuka paket kecil itu, yang menyimpan penutup hidung yang diperlukan. Dengan hidung yang tertutup, bau yang memualkan tadi sudahpun hilang, digantikan dengan bau lavender yang menyegarkan. 
	Dia kini membuka pula beg plastik yang besar itu, yang menyimpan darah keraksa yang dibunuhnya semalam. Sambil meneguk air liur, memastikan sarapannya tadi kekal di bawah, Zulaikha melumurkan darah keraksa itu di seluruh badannya.
	Kerumunan berdarah memang tak keluar di waktu siang. Tapi, dengan awan hitam yang sentiasa berada di atas teramung masa, berjaga-jaga merupakan satu langkah yang bijak. Dan semua orang tahu, darah keraksa boleh mengelirukan kerumunan berdarah, membolehkan Zulaikha merentas sarang mereka, tanpa dikesan.
	Setelah pasti semuanya bersedia, Zulaikha menarik nafas yang panjang. Bau lavender yang menderu ke hidungnya memberikannya sedikit kekuatan. Zulaikha terus mara ke depan, merentas kabus, menuju ke teras teramung masa.
***
	"Kita perlu pastikan yang kitaran masa yang dah sedia ada ni tak terganggu. Untuk itu, kita perlu hantar buku nota ini ke zaman silam," umum Shankar. 
	Memori perbualan mereka di majlis tertinggi Camar tempoh hari bermain-main di ruang fikiran Zulaikha. Ia datang id waktu Zulaikha sedang berhati-hati merentas ruang dalam teramung masa. Kabus yang pekat di kiri dan kanannya menyukarkan pemandangan, namun tak menyekat lansung perjalanan Zulaikha. Dia masih lagi mampu mara ke depan
	"Kenapa?" soal Madam Lisa. Pak Latif yang di sebelah Madam Lisa juga mengangguk, memandang tepat ke arah Prof Shankar yang terkejut bila soalan itu diutarakan padanya. Raizf sahaja yang berpeluk tubuh dari belakang, masih memandang Zulaikha dengan wajah yang tak berpuas hati.
	"Well, it's obvious kan. Kita tak boleh kacau mana-mana aliran masa. Kita mesti pastikan apa yang dah berlaku, ataupun bakal berlaku, akan tetap berlaku," Shankar menjelaskan.
	Madam Lisa mendengus. Pak Latif di sebelah pula bersuara. "Kenapa kita nak percaya lagi dengan tulisan perempuan tu? Sebab dia lah kan semua ni jadi?"
	Zulaikha kini berhenti. Dia sudahpun melepasi himpuan bangkai yang terbiar di kaki sarang kerumunan. Pun begitu, bau lavender yang memenuhi hidungnya tadi sudahpun hilang. Yang menerpa hidungnya kini bau bangkai yang terlalu kuat, memanggil kembali isi perut. Sambil menutup mata dengan rapat, Zulaikha cuba untuk mengawal pernafasannya. 
	Setelah kurangnya bau yang tadi menerpa ke rongga hidung Zulaikha, dia mula membuka mata. Mendongak melihat destinasi di depannya. Lokasi yang dituju adalah sebuah fasiliti yang sudahpun 'dijangkiti' kerumunan berderah. Terletak di atas bukit. 
      Sarang kerumunan memenuhi kiri dan kanan bangunan berbentuk kotak itu, yang dikelilingi oleh tingkap berwarna hitam. Dan setiap satunya seperti bercambah, membentuk jaringan dengan sarang utama yang meninggi ke atas. Dari sini Zulaikha dapat melihat dengan jelas tembok batu yang mengilingi fasiliti berwarna putih itu, yang pastinya dulu menjadi penghalang buat mana-mana penceroboh.
      Tapi kini, dengan sarang kerumunan yang sudahpun merobohkan sebahagian tembok itu, jalan masuk kini terbentang jelas di depan Zulaikha.  
      Zulaikha ingin memulakan langkah, tapi tiba-tiba sahaja satu pancaran kilat datang dari atas, membedil bumbung destinasinya. Silau mata Zulaikha diserang pancaran cahaya yang begitu kuat sekali, diiringi dengan dentuman yang membingitkan telinga. Rambut Zulaikha terus berceracak, diransang caj-caj elektrik yang berkumpul di sekelilingnya.
      "We have to. Sebab dia seorang je faham apa yang sebenarnya berlaku. Tak ada siapa antara kita lagi yang faham," balas Prof Shankar kembali, sambil menggelengkan kepala, membuatkan Pak Latif terdiam.
      "Macam mana dengan Sangkala? Dia pun tahu kan, apa yang berlaku?" Madam Lisa bersuara kembali, cuba untuk menduga Shankar. Shankar kini menundukkan wajahnya, menarik nafas sedalam yang mungkin. Mujurlah ada Razif di situ untuk bersuara, di sebalik diamnya Prof Shankar.
      "Madam Lisa! Tak akanlah awak lupa yang Sangkala tu musuh kita?! Berapa ramai dah orang kita mati di tangan dia?"jerit Razif, tapi tak menerima jawapan dari Madam Lisa. Dia sekadar mendengus.
      "Sangkala gila Lisa! Kau lupa ke apa yang dia buat kat Taming?Kau ada kan kat situ?" tambah Shankar kembali. Kali ini giliran Madam Lisa pula untuk menundukkan wajah. Nada Shankar yang nyaring menandakan api kemarahan sudahpun membara di dalam hati professor itu. Jika dicucuk lagi, takut yang membara marak menyala.
      Ketika itu Zulaikha hanya memerhatikan adengan di depannya dengan penuh minat. Selama ini apa yang didengarinya sekadar khabar angin, mendayu-dayu sahaja datangnya dari berbagai mulut. Tentang konflik dalaman yang melanda majlis tertinggi Camar. Kini dia sendiri menjadi saksi. Melihat konflik itu itu depannya. Bagaikan penonton di dalam teater.
      Ternyata Pak Latif dan Madam Lisa tak boleh menerima cara Shankar mengendalikan Camar. Lebih-lebih lagi bila professor itu lebih banyak menumpukan usahanya pada teramung masa, dan bukannya pada kebajikan manusia di Camar.
      "Kalau aku boleh mencelah?" Tan yang sedari tadi hanya duduk diam mula bersuara.
      "Ya Tan, teruskan," tutur Razif.
      "Kita kena tengok secara realistik Shankar. Dah banyak dah peninjau yang kita hantar mati. Sama ada di tangan Sangkala, ataupun korban Kerumunan Berdarah. Aku tak rasa kita boleh hantar lagi peninjau ke teramung. Kita kekurangan orang. Kalau kita hantar jugak, kita yang kena tanggung risiko."
      Shankar terdiam, begitu juga Razif. Masing-masing memikirkan dengan mendalam kata-kata Tan. Madam Lisa dan Pak Latif masing-masing tersenyum. Sudah ketemu hujah dalam mempertahankan pendirian mereka.
      "Shankar, kau kena tinggalkanlah semua pasal teramung masa ni. Kita fokus apa yang ada kat depan kita. Orang-orang kita sekarang ni yang banyak perlukan bantuan. Bukannya orang di zaman dulu," tutur Pak Latif lagi.
      Terhenti langkah Zulaikha bila kata-kata Pak Latif bermain di kotak memorinya. Kakinya kini bertul-betul terpacak di depan tembok batu. Dengan lubang yang tersedia di depan. Seperti menjemput Zulaikha untuk merentasnya.
	Dan entah kenapa Zulaikah merasakan lubang berbentuk bulat yang tidak sempurna di depannya itu, seperti relung yang boleh membawanya ke alam yang lain. Membawanya jauh dari dunia yang dia ada sekarang. Memastikan dia tak akan boleh kembali ke Camar. Ketika itulah, jawapan balas Prof Shankar bergema di kotak memorinya.
	"Apa yang ktia buat ni untuk masa depan kita Pak Latif. Untuk pastikan yang seluruh umat manusia ni masih ada masa depan!"
	"Tu kata kau. Kata orang lain?" soal Pak Latif kembali, membuatkan Shankar terkedu. Dia tak mampu mencari kata-kata yang boleh membalas hujah Pak Latif. Shankar kembali menundukkan wahah.
	Zulaikha yang dari tadi hanya memerhati mula mengangkat tangan. 
	"Kau nak pergi dari sini ke?Boleh, silakan," tutur Razif, pantas. 
	Ketika itu Zulaikha di dalam dilema. Ya, dia memang ada keinginan untuk beredar dari situ. Tidak mahu lagi menyeksa matanya melihat drama politik yang sedang berlaku di depan. Tapi pada masa yang sama, dia berang dengan kata-kata Razif, yang seperti menghalau sahaja lagaknya.
	"Eh bukan, saya ada cadangan lain," tutur Zulaikha kembali.
	Semua ahli mahlis tertinggi kini menumpukan mata kepadanya. Begitu juga Prof Shankar, terus mendongak menatap mata pada Zulaikha. Zulaikha yang terkejut melihat reaksi majlis tertinggi terdiam, tersekat kembali kata-kata di kerongkongnya.
	"Teruskan, Zulaikha," tutur Prof Shankar, memberikan kata semangat kembali buat Zulaikha.
	"Kalau kita kekurangan orang, saya boleh sukarela pergi sendiri," tutur Zulaikha, senafas.
	Terbeliak mata semua ahli majlis tertinggi. Hanya Prof Shankar sahaja yang tersenyum. Pun begitu, Zulaikha dapat mengesan bibit-bigit kegusaran di wajah prof.
	"Kau gila ke?! Ni kerja satu skuad kau tahu tak?"bentak Razif.
	Tan pula mengangkat tangan, meminta laluan untuk bercakap. "Cik Zulaikha, awak patut faham apa yang awak cadangkan ni seolah-olah seperti membunuh diri. Teramung masa dipenuhi dengan sarang kerumunan berdarah, dan ada kemungkinan juga Sangkala akan ada di situ."
	Zulaikha mengangguk, tanda faham. "Sebab itulah, saya cadangkan saya pergi seorang, saya boleh menyusup masuk tanpa dikesan."
	Tan menoleh pada Pak Latif dan Madam Lisa, tapi mereka berdua sekadar berpeluk tubuh. Tak menawarkan sebarang reaksi. Dia menoleh pula pada Razif yang menggelengkan kepala, mengisyaratkan pendiriannya. Bila Tan menoleh pada Shankar,senyuman di bibir prof itu mengundang pula gelengan kepala dari Tan.
	"Siapa yang setuju Zulaikha pergi sendiri?"Prof Shankar bersuara, sambil mengangkat tangan.
	"Shankar!" jerit Tan.
	"Kenapa? Kita dah ada solusi kan? Kau yang tadi cakap kita tak cukup orang. Sekarang, ada seorang je yang nak pergi. Selesailah masalah kau kan?" balas Shankar kembali, membuatkan Tan mengeluh.
	Setelah beberapa ketika Lisa dan Latif mengangkat tangan, kerana tidak punya hujah yang kukuh untuk menentang. Hanya Tan dan Razif sahaja yang memilih untuk tidak bersetuju.
	Sekali lagi pancaran kilat yang kuat terlintas di depan Zulaikha. Ia menyambar bumbung bangunan di depannya, disertai pancaran cahaya yang begitu kuat sekali. Zulaikha dapat merasakan rambutnya kini berdiri tegak, berceracak. Kemudian, guruh yang begitu kuat berdengung di telinga Zulaikha, membuatkan dia menunduk, sambil menutup telinga. Soalan Prof Shankar menerpa sekali lagi dalam ruang fikirannya.
	"Zulaikha, kamu pernah tengok ke dengan mata kepala kamu sendiri teramung masa tu?"
	"Saya pernah dengar, cerita dari orang," balas Zulaikha kembali.
	Prof Shankar tersenyum. "Kalau setakat dengar cerita dari orang tu, tak  adalah boleh percaya sangat. Kalau 10 orang cerita, satu pun belum tentu betul. Tapi, kita memang ada hantar peninjau ke sana. Jadi, kau boleh tanya sendiri pada Razif, untuk dapatkan maklumat pasal teramung masa."
	"Encik Razif macam tak suka saya," balas Zulaikha kembali, pantas.
	Tersenyum lagi Prof Shankar. "Dan kau pun tak suka dia kan? Jangan salah anggap Zulaikha. Dia tak suka kau bukan atas sebab peribadi. Tapi sebab sikap kau sebagai peninjau. Kau suka buat misi-misi merbahaya. Jarang nak bekerja berkumpulan. Dan kau lebih suka bergerak sendiri. Dia panggil kau destructive. Tapi aku tak setuju dengan dia."
	"Kenapa?" soal Zulaikha lagi.
	"Sebab aku rasa kau cuma orang yang terluka. Yang pada masa yang sama cuba untuk menyelamatkan dunia. It's a bit complicated, tapi itu yang aku rasa."
	Bunyi guruh yang bergema di telinga Zulaikha tadi kini sudahpun surut. Jalan yang luas kini terbentang di depannya. Dengan nekad, Zulaikha merangkak melepasi lubang di tembok batu itu, merentas masuk ke dalam. Dia kini sudahpun tiba di teras teramung masa.




6
	Ia memang terasa seperti merentas ke alam yang lain. Dengan awan yang tebal melindungi atas Zulaikha, pancaran cahaya matahari lansung tak dapat menembusi. Mewujudkan suasana yang separa gelap, seperti senja di pintu malam.
	Dari kejauhan lagi Zulaikha dapat mendengar bunyi desiran kepak, menghasilkan getaran yang turut terasa sehingga ke tulang. Langkah Zulaikha serta merta terhenti. Tangannya mula meraba-raba di belakang beg sandang yang dibawa, mengeluarkan api suar ultralembayung sebagai persediaan.
	Sambil membongkok, bola mata Zulaikha bergerak ke kiri dan kanan, mencari dari mana bunyi itu datang. Zulaikha meneruskan langkah, mendekati bangunan yang besar di depannya. Bila semakin hampir barulah matanya perasan yang separuh dari bangunan berbentuk kotak itu terdiri daripada banglo berwarna putih yang usang pada permukaannya. Banglo itu kelihatan seperti sesuatu yang dimuntahkan. Mencambah keluar dari bangunan yang dijangkiti sarang kerumunan berdarah.
	Sambil menelan air liur, Zulaikha melangkah lagi penuh berhati-hati. Setiap geraknya diiringi oleh degupan jantung yang cukup kencang. Hampir nak tercabut jantung dibuatnya. Matanya kini tertancap pada lubang besar yang terbentuk di dinding bangunan itu. Tak silap lagi, dari sinilah bunyi itu datang. 
	Walaupun mata Zulaikha hanya dapat melihat kegelapan, tapi dia yakin ada beribu kepak kerumunan berdarah sedang menunggu di dalam bangunan. Dan itulah halatujunya ketika ini. 
	"Tak ada jalan masuk lain ke?" soal Zulaikha, sendirian. Dengan perlahan dia meneruskan langkah ke depan, mengelilingi bangunan berjangkit yang dahulunya sebuah fasiliti makmal. Pun begitu, setelah satu pusingan lengkap, satu jalan masuk pun tak dijumpainya. Yang ada hanyalah lubang bahaya yang sedang terbentang di depannya.
	Tak punya pilihan lain, Zulaikha menghidupkan lampu suar yang sejak tadi dipegangnya. Sambil menghampiri lubang itu, Zulaikha mencampakkan suar itu jauh ke dalam. Sekejap sahaja. Cahaya yang dibawa suar itu hanya menyinar ruang dalam bangunan itu dalam hanya beberapa saat sahaja. Tapi cukup untuk membuahkan gerun yang membuatkan Zulaikha hampir melutut ketakutan.
	Ngauman dan erangan dari beribu-ribu kerumunan berdarah yang sedang berkumpul di dalam menaikkan bulu roma Zulaikha, membuatkan dia kaku, tak mampu bergerak. Ketakutan kini telah merenjat pergerakan Zulaikha, menjadikan dia seperti patung, yang tak mampu berbuat apa-apa. Mujurlah, satu lagi pancaran kilat menyambar di depannya. Menyedarkannya. Takut menguasai diri, tapi kini sekurang-kurangnya dia tahu apa yang perlu dilakukan.
	Zulaikha menurunkan beg sandangnya ke bawah, mengeluarkan beberapa kelengkapan yang diperlukan. Beretta-911 yang pagi tadi digunakan diisi semula peluru, sambil disambungkan dengan lampu suluh ultralembayung. Beberapa biji bom suar juga dikeluarkan, bagi 'membersihkan' isi dalam bangunan dari jangkitan. Dengan kelengkapan yang sudah tersedia, Zulaikha nekad mara ke hadapan.
	Sambil menarik nafas yang panjang, dia melangkah ke depan, melemparkan sebiji bom suar ke dalam. Cahaya kebiruan yang kuat menyinari isi dalam bangunan, menyilaukan sekali matanya. Bunyi teriakan yang seriau menjengah telinga, menambahkan debar di dada Zulaikha. Pun begitu, kakinya tetap melangkah ke depan, dengan lampu suluh ultralembayung dihidupkan.
	Bermacam bau menerpa hidung Zulaikha, dari bau asap sehinggalah bau bangkai. Berkerut dahi Zulaikha menahan bau-bau itu yang boleh mengeluarkan segala yang tersimpan di dalam perutnya. Teralih sebentar lampu suluh itu, mengundang ngauman dari kerumunan yang sudah pun menunggu. Sebahagian darinya menerpa ke arah Zulaikha, bersedia untuk memerangkap gadis itu, dan menghisap darahnya. Meninggalkan rangka yang bila-bila masa boleh bertukar menjadi keraksa.
	Mujurlah Zulaikha masih bersedia. Cepat-cepat dia menyuluh kembali lampu yang kebiruan itu ke depan, membakar berpuluh-puluh kepak yang sedang pantas terbang ke arahnya. Bunyi jeritan yang kuat keluar dari puluhan kepak-kepak, menandakan keperitan yang amat sangat.
	Bagus! Fikir Zulaikha. Biar kau alami kesakitan yang sangat kuat. Biar kau tahu apa yang kami manusia rasa. Dia melepaskan beberapa das tembakan rambang ke depan, membuatkan kepak-kepak itu kini berserakan, membuka jalan buatnya. 
	Sambil berlari-lari anak, Zulaikha mara ke depan. Dia tak boleh membuang masa terlalu lama di sini. Kerana setiap inci bangunan berjangkit ini menyimpan seribu macam bahaya buatnya. Dindingnya yang separuh dipenuhi dengan isi-isi daging yang berdenyut seakan hidup. Bangunan ini seolah tahu yang ada seorang gadis sedang merentas isi perutnya. Dia perlu pantas selesaikan misi, dan keluar secepat yang mungkin.
	Koridor yang dilalui Zulaikha kini berpecah menjadi dua arah. Ke kiri dan kanan. "Ah sudah," fikirnya. Dengan lampu suluh yang tegap ke depan, Zulaikha cepat-cepat mengeluarkan tablet dari beg sandang, memeriksa jalan yang sepatutnya diambil.
	Peta menunjukkan yang dia perlu ke kiri, lalu ke kanan semula, membawanya ke bahagian paling dalam. Zulaikha meletakkan kembali tablet, dan mengeluarkan suar ultralembayung. Sambil melepaskan beberapa das tembakan, Zulaikha mara ke kiri, sambil melepaskan suar ke arah kanan. Kejap, kejap dia menoleh ke belakang, memastikan tiada kepak yang berjaya melepasi benteng ultralembayung yang dibuatnya.
	Jalan yang sedang dilaluinya kini selamat. Zulaikha pantas mengambil arah ke kanan, sambil melepaskan satu lagi suar, menutup jalan di belakangnya. Bilik yang sedang dituju kini terletak tak jauh darinya. Matanya kini sudahpun dapat menangkap pintu kaca yang masih lagi berdiri utuh di depan. Tapi beratus kepak kini sedang berkumpul di depan pintu itu, seperti penjaga yang tak diingini. Zulaikha terus membaling satu lagi bom suar ke depan. Cahaya yang berkilau menghentikan sebentar langkahnya.
	Setelah cahaya biru yang berkilau terang itu surut, kepak-kepak yang tadi berkumpul kini hilang. Terbakar sekali bersama dengan cahaya ultralembayung yang boleh membunuhnya. Jalan yang terbentang kini selamat buat Zulaikha. Dengan sekuat hati dia berlari ke depan, menuju ke arah pintu kaca. Bunyi dengung yang kuat datang dari arah belakang, namun tertahan dek suar yang masih lagi menyala. Zulaikha meraba pula kad yang disimpan dalam poketnya. Kad elektronik yang diberikan Prof Shankar, dan melakukan imbasan pada pintu kaca itu. 
	Serta merta ia terbuka. Zulaikha pantas menarik pintu kaca itu, dan terus masuk ke dalam. 
***
	Sebaik sahaja masuk, Zulaikha seperti kebingungan. Cahaya biru yang kuat menyinari seluruh tubuhnya, membuatkan dia terpaku. Setelah beberapa ketika barulah dia sedar yang lampu itu barangkali dipasang bagi menghalang kemasukan kerumunan berdarah.
	Sedar yang laluan di depan selamat, Zulaikha mula memadam lampu suluh. Dia menyimpan kembali Beretta-911, dan mara ke depan perlahan. Merentasi koridor yang setiap sisinya diterangi lampu ultralembayung. 
	Pintu besi yang besar sedang menunggu di penghujung koridor. Bunyi dengung bergema di balik pintu itu, seperti ada sesuatu yang sedang menunggu di belakangnya. Tangan Zulaikha menyentuh pintu itu, dan rasa sejuk yang kuat merayap di tangan. Cepat-cepat dia menarik kembali tangannya, dan matanya pula kini terpaku pada paparan LED yang ada di sisi pintu.
"22 Julai 1994"
      Tarikh itu terpapar dengan warna hijau, menandakan yang relungnya sudahpun terbuka. Zulaikha mengimbas kad yang diberikan Prof Shankar dan sekuat hati membuka pintu besi itu. Membawa dirinya merentas ke tahun 1994. 
      
      
      
      
      
      
      
      
      
      
      
Bab 4: Eksperimen Entropi
1
      Matahari bersinar terang di pagi hari. Terpancar melepasi tingkap hitam yang melindungi ruang pejabat yang moden. Cahayanya yang tak terlalu terik mewujudkan suasana yang indah buat Mahirah. Yang sedang duduk tersandar di kerusi pejabatnya, sambil menghirup kopi panas yang menyegarkan.
      Rasa tenang sahaja hati, bila melihat pemandangan luar makmal yang menenangkan. Dengan dedaunan dan pokok menghijau meliuk-liuk di tiup angin. Berbumbungkan awan membiru yang mendamaikan jiwa. Mahirah meletakkan kopinya kembali di atas meja, sambil mengalihkan mata pada beberapa bingkai yang terletak di belah kirinya.
      Yang paling hujung sekali merupakan sebuah sijil. Yang diterimanya dari universiti terulung negara. Mengatakan yang dia sudahpun melengkapkan pengajiannya sebagai doktor falsafah, dalam bidang fizik kuantum. Kajiannya tentang entropi, dan kesannya terhadap pelebaran masa (time dilation) mendapat pujian dari pensyarahnya sendiri. Dan ia membawa mata Mahirah ke bingkai yang seterusnya.
      Ia merupakan sijil yang diterimanya dari Kesatuan Max Planck, yang memberi pengiktirafan terbesar terhadap kajiannya. Di sebelah sijil itu terletak pula keratan akhbar yang dibingkaikan kemas. Salah satu daripada hadiah Hanis buatnya. Keratan akhbar itu merupakan dari New York Times, yang memanggilnya sebagai prodigi. Kata mereka jika eksperimen memilin masanya berjaya, dia bakal menjadi penerima anugerah Nobel yang termuda dalam sejarah.
      Mahirah hanya menggelengkan kepala. Jujur cakap, walaupun dia sayangkan Hanis, dia tak berapa suka dengan hadiah yang diberikannya itu. Kerana pada Mahirah, dia bukanlah melakukan semua eksperimen ini untuk mengejar pujian mahupun anugerah. Apa yang dikejar kini hanya tinggal sekeping gambar di atas meja. Gambar ibunya sendiri.
      Mahirah merenung wajah ibunya. Yang manis tersenyum, bertudung litup. Gambar yang diambil 2 tahun sebelum dia pergi. Dan Mahirah sedar di waktu itu lagi, mama sudah pun menanggung derita kanser.
      Dada Mahirah tiba-tiba terasa berat. Walaupun dah lebih dari 10 tahun, tapi dia masih lagi terasa sedih bila melihat gambar mama. Sebak mula memenuhi diri, memaksa air mata untuk turun membasahi pipi.
      "Mama, sekejap je lagi. Mahirah akan pastikan yang kita boleh berjumpa lagi," tutur Mahirah sendirian.
      "TUK-TUK-TUK"
      Bunyi ketukan di pintu membuatkan Mahirah kaget. Pantas dia mengesat air mata sebelum bersuara. "Siapa tu?"
      "Saya." Lembut sahaja suara di balik pintu walaupun pemilik suara itu lelaki. Sambil tersenyum Mahirah membalas, "Masuklah."
      Hanis yang lengkap berbaju kemeja berserta kot melangkah masuk sambil tersenyum lebar. Tangannya diletakkan di belakang, sambil dia menghampiri Mahirah dan membisikkan sesuatu di telinganya.
      "Happy Birthday sayang," tutur Hanis, sambil tangannya yang tadi tersembunyi didepangkan, mempersembahkan sejambang bunga buat Mahirah. Terukir senyuman di bibir gadis itu, yang terus mencapai jambangan bunga ros yang dihadiahkan buatnya. Mahirah menutup mata, sambil menghidu wanginya bunga itu. Tapi sebaik sahaja matanya dibuka, sebingkai gambar sudahpun diletakkan di atas meja.
      "Apa ni Hanis?" soal Mahirah, dengan dahi yang berkerut. Hanis yang tak menyedari yang nada suara Mahirah itu berubah menoleh memandang isterinya sambil tersenyum.
      "Sedikit memorabilia. Kita semakin hampir dengan harinya," balas Hanis kembali.
      Mahirah mengeluh panjang. Matanya membaca sekali imbas keratan akhbar yang dibingkaikan Hanis. 
      "ALL EYES ON DR MAHIRAH'S EXPERIMENT. TIME WIL TELL"
      Tersenyum sinis Mahirah membaca tajuk itu. Pandai benar wartawan bermain kata. Pun begitu, seperti mana banyak lagi bingkai yang dihadiahkan Hanis, ia bukanlah sesuatu yang dikejarnya.
      "Meja saya dah penuhlah awak," balas Mahirah, sambil membuka laci. Hasratnya ingin menyimpan sahaja bingkai itu di dalam. Tapi Hanis lebih pantas mengambil bingkai gambar itu dari tangannya.
      "Oops. Dinding kan ada kosong lagi. Saya boleh gantungkan," balas Hanis kembali. 
      "Awak gantunglah sendiri," balas Mahirah, sambil berpeluk tubuh. Tapi Hanis seperti tak mengambil peduli dengan bahasa badan Mahirah. Dia memegang bingkai itu sambil melabuhkan punggungnya di sofa Mahirah.
      Menggeleng kepala Mahirah melihatkan gelagat Hanis. Hanyut dibuai kejayaan yang barangkali hanya sementara. Tapi itulah suaminya.
      "Owh, research associate awak dah sampai," tutur Hanis, yang kini meletakkan bingkai gambar di atas meja kopi. 
      "Kat mana dia?" soal Mahirah kembali. 
      "Ada kat lobi tetamu. Izwan tengah layan dia sekejap," balas Hanis, sambil menundukkan wajah. Dari nada suaranya, Mahirah dapat mengesan sesuatu yang tak kena.
      "Kenapa ni?" soal Mahirah kembali.
      "Hm, entahlah," balas Hanis, yang kembali mendongak, menampakkan bibit keresahan pada matanya memandang kosong ke depan. Mahirah yang sudah hampir 10 tahun mengenali Hanis tahu yang lelaki itu ada sesuatu yang ingin disampaikan, tapi tersekat separuh jalan.
      "Cakaplah. Ada yang tak kena ke dengan Prof Shankar?" soal Mahirah kembali.
      Hanis mengeluh. "Dia tu macam...konservatif sikit," balas Hanis.
      "Maksud awak?" soal Mahirah kembali dengan dahi yang berkerut.
      "Yelah, sejam dia bersyarah kat saya. Katanya kita tak sepatutnya bermain dengan masa. Dia kata masa tu kuasa alam. Kita jangan mencabar kuasa alam," tutur Hanis.
      "Tapi dia tetap datang," balas Manhirah.
      "Yelah, sebab awak yang mintak dia datang," balas Hanis.
      Mahirah tersenyum, sambil mengangkat jari telunjuknya. "Salah tu. Yang panggil dia ke sini MYSA. Dia cuma ikut arahan je. Lagipun saya faham dia kenapa cakap macam tu."
      "Kenapa?"
      "Prof Shankar tu bukan orang sebarangan. Dia merupakan penyelia projek di CERN Large Hadron Collider. Dia jugak merupakan antara orang yang bertanggungjawab mereka eksperimen yang membolehkan saintis menemui Einstein-Bose Condensate. Jadi Prof Shankar tu bukan calang-calang orang. Kita perlukan kepakaran dia," jelas Mahirah.
      Hanis mengangguk. Pun begitu mendung di wajahnya masih lagi jelas kelihatan. "Saya faham. Kita perlukan kepakaran dia. Tapi, saya cuma perlu ingatkan, yang saya masih ada kat sini. Walaupun saya cuma ada takat master je," tuturnya, sambil menundukkan wajah.
      Pantas Mahirah bangun dari kerusinya, lalu mengambil tempat duduknya di sofa berhampiran Hanis. Sambil mengambil tangan Hanis, Mahirah menawarkan kata pujukan.
      "Janganlah cakap macam tu. Awak masih lagi orang yang paling penting dalam hidup saya. But I need to do these things right. Untuk itu, saya perlukan segala kepakaran yang ada. Tapi awak jangan lupa, awak masih lagi orang kanan saya," balas Mahirah kembali.
      Hanis mengeluh, dan cuba untuk membalas dengan senyuman. Walaupun ia sekadar senyuman yang separuh masak. Pun begitu, dia membalas kata-kata Mahirah dengan lembut.
      "Nak pergi jumpa tak dengan professor tu?" 
      "Nak. Awak bawaklah saya," balas Mahirah kembali.
      Hanis mengeluh. Namun begitu, dia tetap bangun, dan membawa Mahirah keluar dari penjabatnya. Membawa isterinya berjumpa dengan Professor Shankar.
***
	Mahirah dan Hanis kini sedang berjalan melepasi koridor yang diapit oleh tingkap kaca di kiri dan kanan. Mewujudkan laluan yang sentiasa diterangi cahaya matahari. Menawarkan sesiapa yang melalui koridor itu pemandangan yang indah di kiri dan kanan mereka.
	Hanis yang sudah biasa melihat sendiri pemandangan kampungnya hanya memandang ke depan. Berbeza dengan Mahirah yang tersenyum melihat keindahan Kampung Tanjung Kling yang baru 10 tahun menjadi tempat tinggalnya.
	"Awak, awak nak beritahu kat prof tu ke pasal rumah ni?" soal Hanis.
	Mahirah tersentak. Langkahnya terhenti, sambil menoleh memandang Hanis di sebelah. Soalan itu bak lori yang laju menerpa di depannya. Membuatkan otaknya terus ligat berfikir. Sejujurnya, perihal tentang rumah lama ini dah tak terlintas lansung di fikiran ketika membayangkan pertemuannya dengan Prof Shankar.
	"Entahlah. Saya rasa saya nak tengok dia dulu. Nak tahu orangnya macam mana," balas Mahirah.
	"Tapi lambat laun dia akan tahu jugak," tutur Hanis.
	"Tak semestinya. Tengok jelah semua staf-staf kita. Tak ada siapa pun tahu tentang rahsia-rahsia yang ada di dalam rumah ni. Lagipun kawasan-kawasan yang ada di rumah lama tu kan kawasan larangan," balas Mahirah.
	"Ya, memang. Tapi masih ada yang bertanya," tutur Hanis, dengan wajah yang resah.
	Mahirah tersenyum. "Mereka sekadar bertanya. Tapi masih lagi belum mendapat jawapan. Sebab awak menjalankan tugas dengan baik. Menyimpan rahsia yang ada pasal rumah ni sebaik yang mungkin."
	"Bukan saya seorang je. Izwan sekali. Tu sebab saya risau pasal Prof Shankar ni. Takut apa reaksi dia nanti bila tahu pasal rumah ni," jelas Hanis lagi.
	Mahirah mengangguk, tanda faham. "Bila dah tiba masanya nanti, saya sendiri akan beritahu prof tu pasal rumah ni. Tapi buat masa ni lebih elok kita fokus pada eksperimen kita," tutur Mahirah yang meneruskan kembali langkahnya ke depan.
	Hanis mengangguk, faham dengan permintaan Mahirah. Pun begitu, di hatinya masih lagi menyimpan sedikit kegusaran. Mereka terus melangkah, melewati koridor bertingkap menuju ke lobi pelawat yang terletak di hujung koridor. Pintu kaca yang menjadi sempadan koridor terbuka sendiri, dan Mahirah melangkah ke lobi pelawat, ruang berlantaikan marmar yang menjadi salah satu tempat kegemarannya.
	Reka bentuknya yang terbuka merupakan inspirasi Mahirah sendiri. Ia hanya dilengkapi dengan beberapa kerusi sofa dan meja yang moden, berbentuk L dan berwarna kelabu. Di dinding diletakkan satu skrin yang besar yang memaparkan informasi tentang Makmal Entropi Tanjung Kling. Itupun jika skrin itu tak digunakan setiausahanya untuk menonton drama kegemaran,
      Sebaik sahaja Mahirah melangkah masuk dia tersenyum melihat kelibat Izwan yang sedang kemas memakai kot, tapi tetap bersongkok di kepala. Izwan kelihatan sedang sibuk melayan seorang lelaki berkulit coklat dengan misai dan jambang yang kemas. Rambutnya yang kerinting itu kelihatan sesuai dengan gelaran professor yang dipakai Shankar. Kot putih je yang tak ada membalut tubuh lelaki itu.
      "Prof Shankar!" panggil Mahirah dari jauh. Prof Shankar menoleh, sambil tersenyum memandang Mahirah. Hanis yang mengiringi dari belakang memerhatikan dengan mata yang tajam.
      "Welcome to our Entropy Lab," tutur Mahirah sambil menghulurkan tangannya.
      "Terima kasih sebab jemput saya," balas Shankar, sambil menyambut tangan Mahirah.
      "Owh, prof fasih."
      Shankar tersenyum. "Saya cuba. Walaupun dah lebih dari 5 tahun saya tak balik Malaysia, saya masih suka nak berbahasa. Sebab itu bahasa kebangsaan kan."
      "Ta?ka? purvikattai ma?akkata naparka?ai a?intu ko?vatu ve?ikkaiyaka u??atu," balas Mahirah.
      Lebar senyuman Shankar, "E? irattam cintiya pumi," balas Shankar kembali, disambut ketawa manis dari Mahirah.
      Izwan dan Hanis saling berpandangan. Masing-masing tak faham dengna apa yang dibualkan.
      "Saya ada belajar sikit-sikit dulu. Masa kat U. Sekarang dah lupa sikit. Tu yang macam kurang fasih," jelas Mahirah.
      "Asalkan saya faham cukuplah," balas Shankar kembali. Mahirah tersenyum, lalu duduk di sofa, mengisyaratkan agar Shankar mengambil tempat duduk di depannya. Hanis dan Izwan turut sama duduk.
      "Pertama sekali, saya nak ucap terima kasih pada doktor Mahirah, sebab bagi saya peluang untuk sertai pasukan ni. Awak ada reputasi yang tinggi dalam kalangan masyarakat saintifik," tutur Shankar.
      "Dan prof juga bukan calang-calang orang. Semua orang dalam kesatuan Max Planck hormat dan kenal dengan Prof Shankar. Sebab tu saya berbesar hati bila prof sanggup nak sertai pasukan saya," balas Mahirah kembali.
      Shankar mengangkat telapak tangannya, meminta untuk memperbetulkan kata Mahirah. "Jujurnya doktor Mahirah. Kalau doktor tak paggil pun saya sendiri yang akan datang ke sini. Saya nak tengok dengan mata saya sendiri eksperimen doktor."
      "Ah, ye. Hanis baru beritahu saya tadi tentang peringatan dari prof," balas Mahirah, sambil tersenyum memandang Hanis. Lelaki itu sekadar berpeluk tubuh, memerhatikan gelagat Prof Shankar.
      "Maaflah kalau saya berbunyi macam orang yang paranoid. Tapi apa yang saya sampaikan tu penting untuk kita tengok. Kita tengah bermain dengan hukum alam," jelas Prof Shankar lagi.
      Mahirah tak menjawab. Sekadar mengangguk, tanda faham dengan apa yang disampaikan Shankar. Bila tidak menerima jawapan dari Mahirah, Shankar menyambung bicaranya.
      "So, bila kita boleh mula?"






2
	Memandangkan Izwan yang memandu kereta, membawa mereka berdua turun ke bawah, Hanis hanya diam sahaja sepanjang perjalanan. Matanya memandang kosong pemandangan sekitar kampung Tanjung Kling yang sudahpun membangun pesat. Tiada lagi jalan-jalan satu lorong yang tak dilengkapi dengan lampu malam.
	Setiap jalan yang ada di sini bukan sahaja dilengkapi dengan tiang lampu, malah disertakan sekali dengan penghadang. Kebanyakan lorong-lorong kecil yang dulunya berpasir kini sudahpun ditar. Dan rumah-rumah kayu yang dulunya mendominasi kampung ini sudahpun berganti dengan rumah batu. 
	Hanis hanya memandang semua ini kosong, tanpa apa-apa perasaan. Kerana ia adengan yang sudah biasa dilihatnya setiap pagi. Dia dan Mahirah sudahpun bersama, mendirikan rumah tangga, dan menjadikan kampung ini sebagai tempat tinggal mereka. Dan sejak makmal itu didirikan di atas bukit, kampung ini berubah serta merta. Dia dan Mahirah membawa kemajuan ke kampung ini.
	"Hanis!"
	"Ha?" Hanis menoleh, memandang Izwan yang beru sahaja menarik brek tangan. Lansung Hanis tak perasan yang dia sudahpun sampai ke rumahnya. Kereta Tesla Izwan sedang berhenti di depan pagar rumah.
	"Kau tak dengar ke aku panggil tadi?" soal Izwan kembali. Melihat kawannya itu yang masih setia dengan songkok di kepala kadang-kadang boleh mengundang ketawa. 
	"Sorry bro. Aku pun tak perasan," balas Hanis yang sudahpun mengambil begnya di kerusi belakang.
	"Kau jangan risau bro. Aku tak rasa Mahirah suka lelaki tua," tutur Izwn tiba-tiba.
	"Hah? Kau cakap apa ni?" 
	"Yelah, kau ni setiap kali termenung mesti sebab kau risaukan Mahirah. Tu sebab aku assume kau risaukan dia dengan prof Shankar tu," balas Izwan kembali.
	"Eh, jap. Prof Shankar mana ada tua. Dia baru 40-an lah," balas Hanis kembali.
	"Tua lah tu. Lagi tua dari Mahirah dengan kau," tutur Izwan.
	Hanis menggelengkan kepala. "Aku memang termenung tadi sebab prof Shankar. Tapi bukan sebab aku risaukan dia dengan Mahirah."
	"Habis tu?" soal Izwan kembali.
	"Aku teringat je apa yang dia cakap. Pasal bermain dengan kuasa alam," tutur Hanis, perlahan. Mendung yang jelas di wajah Hanis membuatkan Izwan bertanyakan soalan seterusnya.
	"Betul ke Mahirah nak hidupkan mesin masa?" 
	Hanis menggelengkan kepala lagi, sambil tersenyum memandang Izwan. "Kalau Mahirah tahu kau cakap mesin masa mesti dia marah kau. Dia tak anggap apa yang dia buat bermain dengan masa. Dia cuma cakap, dia jumpa perkaitan antara entropi dan masa," jelas Hanis.
	"Dia cakaplah apa pun. Tapi pada aku, secara asasnya, dia jumpa cara macam mana nak kawal masa, seperti mana yang berlaku kat rumah lama atas tu," balas Izwan.
	"Yep, secara asasnya macam tu."
	"Jadi mesin masalah tu," balas Izwan lagi, memperkuatkan hujahnya.
	Hanis tak menjawab, sebaliknya masih lagi menggelengkan kepala.
	"Kau rasa kenapa ya, dia buat benda ni?" soal Izwan kembali.
	Hanis mengeluh, "Sebab mak dia lah, apa lagi."
	"Kalau eksperimen Mahirah berjaya, kau tak nak ke cari Jas balik?" soal Izwan lagi. Terus berubah wajah Hanis. Pantas dia menyandang beg di bahu, lalu mula mencapai pintu kereta.
	"Oklah Izwan, jumpa kau esok," tutur Hanis, tanpa menoleh. Dia terus membuka pintu dan turun dari kereta Izwan. Izwan menggelengkan kepala, tapi sempat menuturkan kata balas.
	"Bro, benda dah lama lah. Dah lepas dah pun. Tak akanlah kau marah dia lagi?"
	"Betul cakap kau,  benda dah lama," balas Hanis lalu terus menutup pintu.

***
	Izwan meletakkan kenderaannya di depan rumah. Rumah yang dulunya setingkat kini sudahpun berubah menjadi dua tingkat. Pun begitu ia masih lagi milik ayahnya. Sambil melepaskan keluhan berat, Izwan mematikan enjin Tesla sambil matanya memandang ke arah rumah.
	Jam di papan pemuka menunjukkan pukul 5.30 petang. Pada waktu begini ayahnya pasti sedang duduk bersantai di sofa, menonton rancangan kegemarannya. Kalau tak pun dia pasti sedang bersandar sambil menikmati kopi, berbual dengan mak tentang apa sahaja yang biasa dibualkan orang tua.
	Kerana itulah Izwan terasa berat untuk keluar dari kereta. Kenapa? Entahlah, susah dia nak menjelaskan. Walaupun dah berulang kali soalan itu ditanya Hanis dan Mahirah kepadanya. Ya, memang pandangan mata ayahnya sudahpun berubah. Pak Karim tak lagi memandangnya sebagai anak yang menghampakannya. 
	Kejayaan dia, Hanis dan Mahirah membawa nama kampung ini ke pentas antarabangsa membuatkan ayahnya merasa bangga. Pada seluruh kampung ayahnya menjaja nama Izwan. "Anak aku kerja dengan saintis terkemuka!!" 
	Izwan dah banyak kali cuba membetulkan ayah. Mengatakan yang dia hanyalah pembantu. Tapi Pak Karim masih tak ambil pedulu. Baginya pembantu ke, tukang cuci ke, tak kisahlah. Asalkan namanya pernah terpampang dalam surat khabar.
	"Tak apalah nak. Kau biarkan ajelah ayah kau tu. Jarang mak nampak dia macam ni," pesan mak. Izwan faham apa yang dimaksudkan mak. Faham apa yang dirasai ayahnya ketika ini. Kegembiraan seorang ayah melihat darah dagingnya sendiri berjaya.
      Tapi hatinya tetap merasa tak senang. Izwan tak suka bila namanya dijaja dan digembar-gembur seluruh kampung. Seolah-olah seluruh tubuhnya kini menanggung beban sebesar gunung. Dek kerana jangkaan yang tinggi dari ayahnya.
      Ya, mungkin kerana itulah dia tak mahu bertembung dengan ayah. Ataupun mungkin juga kerana soalan yang terpacul dari mulut ayah minggu lepas.
      "Bila kau nak ganti tempat ayah nak?" 
      Izwan terkejut. Soalan itu datang di waktu yang tak dijangka. Ketika ikan patin yang baru disuap dalam mulutnya sudahpun separuh hancur dikisar gigi. Soalan ayahnya yang terpacul tiba-tiba itu membuatkan hilang terus rasa manis yang biasanya ada dalam ikan pantin yang dijamahnya.
      "Ganti tempat ayah?Macam mana orang nak ganti tempat ayah. Pengerusi JKKK bukannya jawatan warisan. Orang undi kan?" soal Izwan kembali, cuba membentangkan hujah teknikaliti.
      Pak Karim mengeluh. "Ya, memang betul. Tapi kalau kau tak ambil tempat ayah nanti Faiz tu yang akan dipilih menjadi pengerusi. Kau nak ke Faiz tu yang ambil alih kampung ni? Tempat kamu dan kawan kamu punya institusi?"
      Nak sahaja Izwan membalas pada masa itu, yang dia tak ambil pusing pun siapa yang menjadi ketua kampung. Hatta kalau Nek Minah naik bertanding pun dia tak kisah. Tapi bila teringatkan kisah Faiz yang pernah memukul Hanis, Izwan terdiam, dan memilih kata yang ingin diungkapkan dengan berhati-hati.
      "Orang kalau boleh yah, orang nak keluar dari kampung ni," balas Izwan, perlahan. Akhirnya apa yang tersimpan lama dalam hatinya kini berjaya diluahkan. Tapi ia diluahkan pada waktu yang sangat tak sesuai.
      "Kau nak keluar dari kampung ni nak pergi nak? Kau bukan ada ijazah pun. Result SPM kau pun, bukannya seberapa," tutur Pak Karim kembali, tajam.
      Pantas mak menoleh memandang Izwan. Yang menunduk bila mendengar kata-kata tajam ayahnya. Hatinya sebagai ibu kalau boleh ingin menutup terus mulut si ayah. Tapi apakan daya, dia hanya seorang isteri. Yang sepatutnya taat pada suami.
      Kata-kta tajam Pak Karim itu menghiris terus ke hati Izwan . Pun begitu, Izwan pun tak tahu bagaimana dia boleh mendapat kekuatan untuk menyampaikan secara terus hasrat hatinya. 
      "Izwan nak cuba jadi pelukis yah,"tutur Izwan lembut. Pun begitu dia mendongak memandang ayahnya. Dengan wajah yang nekad. Seolah-olah hatinya ketika itu sedang berkata, "Apa nak jadi, jadilah. Yang penting aku dah cakap apa yang aku nak."
	"TUK-TUK-TUK"
	Bunyi ketukan di tingkap itu menyedarkan Izwan. Dia menoleh melihat mak yang tersenyum di luar kereta. Barangkali sudah lebih dari 5 mini memerhatikannya. Izwan pantas membuka pintu, lalu keluar. Dia berdiri tegak seperti budak yang baru sahaja ditangkap buat salah.
	"Buat apa kat dalam tu?" soal mak sambil tersenyum sinis.
	"Ah tak ada mak. Tak perasan tadi," balas Izwan kembali.
	"Ayah kau kat dapur dah. Tengah minum petang," balas mak, memahami. Izwan tersenyum. Nampaknya tak guna untuk bersembunyi di depan maknya. Mata mak seperti pengimbas yang boleh membaca isi hati.
	"Hm, tak apalah mak. Orang nak gi jalan kat pantai jap. Tenangkan hati. Nanti orang masuklah," balas Izwan kembali. Mak mengangguk, tanda faham.
	"Balik sebelum maghrib," pesan mak, sebelum dia melangkah kembali ke dalam rumah.
	Izwan memerhatikan sekejap pergerakan mak. Yang sudahpun perlahan dek kerana dijamah usia. Sampai bila dia boleh dinaungi kasih sayang mak? Dia sendiri pun tak tahu.
	Setelah mak masuk Izwan menoleh ke belakang. Berjalan perlahan-lahan menuju ke arah pantai yang terletak tak berapa jauh dari rumahnya sendiri. Izwan melepasi rumah sewa ayah, yang dulu pernah menempatkan Mahirah dan abangnya. Kini Cikgu Zahir tak lagi tinggal di sini. Dia sudahpun berpindah ke Kuala Lumpur, menjadi pengetua di sana.
	Mahirah pula masih tinggal di sini. Bersama suaminya, Hanis. Mereka ada sebuah rumah dekat dengan sekolah. Yang dibina dengan tanah yang diwariskan ayah Hanis. Kaki Izwan sudahpun tiba di belakang rumah sewa. Di kiri kanannya berdiri tinggi pokok ru, yang bagai mengiringi perjalanannya ke destinasi. Melihat bola matahari di celah-celah pokok ru mewujudkan perasaan melankoli buat Izwan. Menimbulkan sebak yang berkumpul sedikit demi sedikit. Jika dibiarkan pasti akan menghamburkan air mata.
	Oleh kerana itulah sebaik sahaja Izwan berhenti di pesisir pantai, dia menghirup sedalam-dalamnya udara segar yang ada di sekitar. Di depan, matahari yang semakin menghampiri ufuk, memancarkan cahaya keemasan pada sempadan antara langit dan bumi. Melihat keindahan ini meredakan sedikit sebak yang berkumpul.
	Setelah bersedia, Izwan kini menoleh ke kiri. Kelihatan sebuah rumah kayu yang dah terlalu usang, dengan separuh bumbungnya sudahpun mencecah tanah. Sudah banyak kali ayahnya memesan pada Izwan, agar dia melupuskan terus rumah Jas. Tapi Izwan tak termampu. Kerana itu sahajalah tanda yang masih ada di kampung ini, tentang kewujudan sahabatnya, Jas.
	10 tahun yang lalu Jas hilang. Ketika malam seluruh kampung diserang. Tiada siapa yang tahu apa yang sebenarnya berlaku. Ia menjadi misteri yang dipersoalkan oleh seluruh negara. Hanya Izwan, Hanis dan Mahirah sahaja yang tahu sedikit sebanyak apa yang berlaku. Barangkali juga Jas. Jika dia masih ada.
	Apa yang boleh disimpulkan mereka bertiga? Barangkali benda itu datang dari rumah lama itu. Barangkali ada pintu masanya yang terbuka secara tiba-tiba, merembeskan makhluk yang entah datang dari mana. Barangkali.
	Izwan menggelengkan kepala. Rasa sebak itu menggunung kembali. Dia memerhatikan langit yang sudahpun bertukar ungu, menandakan malam hampir tiba. Masa untuknya pulang kembali ke rumah.

3
	Bilik yang didudukinya cukup selesa. Perabot yang diletakkan juga moden. Dengan katil dan meja yang kemungkinan besar sekali datang dari Ikea. Katil dan meja kayu yang mewujudkan ruang yang luas dan tenang pada pandangan mata. 
	Sebaik sahaja meletakkan begnya di atas katil, Shankar melangkah ke hujung bilik. Menghampiri tingkap kaca yang dilindungi lansgsir. Dengan menekan satu butang sahaja di bingkai, langsir itu terbuka, menededahkan pemandangan menghijauh yang mengasyikkan. Lebih-lebih lagi bila sebahagian dari dedaunan seperti sudah bertukar keemasan. Diwarnakan cahaya senja.
	Walaupun dengan pemandangan yang indah di depan mata, kepala Shankar ligat berpusing memikirkan tentang keanehan makmal ini. Kata Mahirah mereka sedang mengkaji kesan entropi pada masa. Tapi bila melihat makmal yang seperti ini, Shankar mula ragu-ragu dengan apa yang dikatakan Mahirah.
	Entropi adalah suatu hukum alam. Ia tertakluk pada semua, manusia, binatang, objek. Apa sahaja yang wujud di alam semesta ini, tertakluk pada entropi. Dan hukumnya mudah difahami, semakin lama masa berlalu, semakin terurailah kita. Sebab itulah manusia dan binatang akan mati. Dan objek yang ada di sekitar kita akan mereput, dan akan terurai. Ia hukum alam. Setiap benda yang ada di dunia ini, ada permulaan dan pengakhirannya. Ianya sudah termaktub dan tak boleh diubah.
	Ya, memang kita boleh memperlahankan entropi. Dalam hukum termodinamik kita mampu memperlahankan ataupun terus menghilangkan entropi melalui alat yang kita ada. Dengan penghawa dingin ataupun pembeku kita boleh melambatkan mana-mana sel hidup dari terus mereput. Sesuatu yang kita panggil sebagai adiabatik.
	Entropi merupakan sesuatu yang diterima oleh semua saintis yang ada di muka bumi. Ia suatu hukum alam yang sukar untuk dipersoalkan. Sehinggalah Mahirah membawa sesuatu yang radikal 5 tahun lepas. 
	Shankar masih ingat lagi saat itu. Di ada di Dewan Kesatuan Max Planck, bersama ratusan lagi saintis yang lain. Kata Prof Olof, presiden mereka, ada seorang saintis dari Malaysia ingin mempersembahkan kajiannya kepada mereka.
	Nama 'Malaysia' menarik perhatian Shankar. Jarang sekali dia dapat melihat saintis dari negara tempat lahirnya. Lebih-lebih bila dia sudah bermastautin lebih dari 20 tahun di Jerman. Jadi bila seorang gadis yang sangat cantik, dengan kulit yang putih melepak berdiri di atas pentas, Shankar membulatkan matanya.
	"Is she really from Malaysia?" soal kawan Shankar. Shankar memuncungkan bibirnya sambil menggelengkan kepala.
	"Apparently she is," balas Shankar.
	"With that red hair?"
	Shankar tersenyum. "Maybe she has mixed heritage. But seeing her name I don't doubt it that she's Malaysian," balas Shankar kembali.
	"Mahirah binti Saadon. That's an arab name isn't it?" 
	Shankar mengangguk. "And Malays," tambah Shankar lagi.
	Kali pertama melihat Mahirah Shankar bagai terpana melihat kencantikan gadis di atas pentas itu. Walaupun dengan wajah seiras orang putih, tapi ciri-ciri kemelayuan masih nampak pada wajah Mahirah. Dan seboleh-bolehnya Shankar merasa bangga melihat teman senegaranya sedang berdiri di atas pentas. 
	Tapi, sebaik sahaja Mahirah menyampaikan kajiannya, rasa bangga itu terus hilang. Bila sahaja Mahirah mengatakan yang dia ingin menterbalikkan entropi, seluruh dewan bergema dengan ketawa. Ada yang menjerit kata "Propesterous!" "Imbecile" dan banyak lagi kata-kata yang tak enak didengar. Ya, kami ni saintis. Kami masih lagi manusia. Memilik intelek yang tinggi tak bermakna moral kami juga begitu.
	Pun begitu, Mahirah masih lagi tersenyum. Dengan teliti dia mempersembahkan kiraannya. Dan dewan yang tadinya riuh terus senyap. Semua saintis yang ada di situ terdiam. Kerana kiraan yang ditunjukkan Mahirah betul. Memang, secara teorinya kita mampu menterbalikkan teori.
	Tapi ia hanya sekadar teori. Untuk teorinya diterima secara penuh, Mahirah perlu membuktikan secara eksperimen. Dan untuk itulah, Shankar fikir, Mahirah membina makmal ini. Namun begitu, Shankar masih tertanya-tanya tentang eksperimen yang sedang dirangka Mahirah.
	Tujuan eksperimen itu jelas. Mahirah perlu membuktikan yang entropi memang boleh diterbalikkan. Dan teorinya menyatakan yang proses menterbalikkan entropi memerlukan tenaga yang sangat banyak. Dan juga graviti yang sangat kuat. Satu-satunya cara untuk mewujudkan keadaan tersebut adalah dengan pemecut partikel yang besar, sangat besar. Barangkali 100 kali lebih besar dari yang ada di CERN.
	Tapi Shankar tak nampak sebarang bentuk pemecut partikel pun yang ada di sini. Makmal yang ada di kampung Tanjung Kling ini sangatlah kecil, nak muatkan pemecut partikel yang paling kecil yang ada di dunia ini pun tak muat, apatah lagi yang sebesar CERN. 
	Shankar mengeluh panjang. Mengikut pemerhatian ringkasnya dia tak yakin yang eksperimen gadis itu akan berjaya. Lainlah kalau gadis itu ada lohong hitam yang tersimpan di bawah makmal.
***
	Mahirah bangun pagi itu keseorangan. Sebaik sahaja dia membuka mata dia melihat sisi katil yang kosong. Kedut yang ditinggalkan Hanis menandakan yang suaminya itu baru sahaja bangun. Barangkali dia pergi ke surau. Melainkan...
	Mahirah bingkas menuju ke tingkap. Memerhatikan kereta mereka yang biasa diparkir di laman rumah. Ketiadaan kereta Hanis mengiakan apa yang dirasa. Hanis tak ke surau. Dia ada destinasi lain yang memang ditujunya hampir setiap minggu.
	Mahirah membersihkan muka, lalu turun ke tingkat bawah. Jam sudahpun menghampiri pukul 8. Dan jika betul suaminya pergi ke kubur, dia perlu segera turun menyediakan sarapan. Bunyi kereta memasuki perkarangan rumah, sebaik sahaja dua cawan kopi terhidang di atas meja. Dan Mahirah menyenduk telur yang baru dihancurkan di atas kuali, meletakkannya di atas pinggan buat suaminya.
	"Hm, sedapnya bau," tutur Hanis, sebaik sahaja dia melangkah masuk ke dalam rumah. 
	"Apa yang sedap. Telur hancur je pun," balas Mahirah.
	Hanis tak menjawab, sebaliknya meletakka kunci di atas mangkuk yang memang mereka gunakan. Dia berjalan menuju ke dapaur, menghapiri Mahirah yang sudahpun meletakkan dua pinggan sarapan di atas meja makan. Mahirah duduk lalu tersenyum, cuba untuk menceriakan Hanis. Tapi Hanis tak membalas dengan senyuman, sekadar mengangguk.
	"Scramble. Kata orang putih, scramble egg," balas Hanis, cuba untuk bergurau. Tapi mendung awan masih jelas di wajahnya.
	"Owh, awak pulak nak jadi orang KL?" balas Mahirah, mengusik. Kali ini Hanis tersenyum.
	"Saya naik atas jap eh, tukar baju," balas Hanis. Mahirah mengangguk, memerhatikan suaminya yang berlari-lari anak menaiki tangga, sementara dia sedang menghirup kopi yang masih lagi berasap.
	Setelah beberapa ketika Hanis turun, dengan berkain pelekat. Mengambil tempat duduknya di depan Mahirah. Mahirah menghulurkan pinggan kepada suaminya, dan mereka mula menikmati juadah masing-masing dalam senyap.
	Hanis menyuap telur hancur yang ada di dalam pinggan dengan pantas, sambil matanya merenung kosong ke luar rumah. Mahirah tahu tiada apa yang sedang dipandang lelakinya itu. Barangkali kepala Hanis sedang menerawang di ruang memori. Mengelamun sambil menikmati sarapan.
	Selepas beberapa minit berdiam, akhirnya Mahirah yang memecahkan kesunyian. "So, lagi seminggu," tutur Mahirah.
	Hanis mengangguk. "Semua dah ready. Kita cuma nak pastikan Prof Shankar faham dengan segala selok belok eksperimen kita. Jujurnya, saya tak faham kenapa awak nak bawak Prof Shankar ke mari. Kita dah bersedia sepenuhnya."
	Mahirah tersenyum, lalu meletakka sudunya kembali di atas pinggannya yang sudahpun hampir licin. Sambil menghirup kopi dia memandang Hanis lalu berkata, "Keabsahan," tutur Mahirah, pendek.
	"Huh?" Hanis yang sedang memegang cawan kopinya tercengang.
	"Saya perlukan reputasi Prof Shankar. Barulah senang paper saya nak diterima," tutur Mahirah kembali.
	"Dan kalau dia tahu pasal rumah tu?" soal Hanis kembali.
	"Sebab tu saya perlukan awak. Untuk pastikan yang prof Shankar tahu apa yang perlu sahaja," balas Mahirah lagi.
	Hanis mengangguk, tanda faham. Sudu dan garfunya sudapun diletakkan di atas pinggan. Mata Hanis kembali merenung ke luar, sambil menghirup kopi yang masih ada.
	"Cukup pasal tu. Awak dah tahu apa yang awak nak buat nanti, kalau eksperimen kita berjaya?" soal Mahirah.
	Hanis meletakkan cawan yang dah pun kosong di atas piring. "Apa maksud awak?" 
	"Maksud saya, kalau kita berjaya membalikkan masa?"
	Kepala Hanis senget sebelah. Satu bahasa badan yang mengatakan yang dia masih tak faham soalan yang diutarakan isterinya tadi.
	"Awak tak nak, selamatkan ayah awak ke?" soal Mahirah lagi, kali ini dengan lebih jelas.
	Hanis mengeluh, lalu meletakkan kembali cawannya ke bawah. Sambil menggelengkan kepala Hanis berkata, "Saya tak rasa kita boleh."
	"Awak tak percaya dengan saya ke?"
	"Bukan. Saya percaya yang eksperimen awak akan berjaya. Tapi, saya juga percaya pada takdir. Saya perjaya jodoh dan ajal terletak di tangan-Nya. Awak lupa ke? Sebab tu lah awak dengan saya bersama," balas Hanis.
	Mahirah tersenyum.  "Ya. Tapi tak salahnya kita mencuba kan? Awak bukan setakat boleh selamatkan ayah awak, awak boleh selamatkan Jas sekali."
	Bila nama Jas disebut sahaja, raut wajah Hanis berubah. Bak langit yang tiba-tiba ditutup awan mendung. "Buat apa nak selamatkan dia? Awak tak terfikir ke yang kemungkinan besar sekali dia yang menjadi punca? Punca saya dah tak berayah sekarang ni," tutur Hanis dengan nada yang tinggi. Berkerut dahi Hanis menuturkan kata-kata itu, diiringi dengan dadanya yang turun naik pantas. Nampaknya amarah Hanis sudahpun memunculkan diri.
	"Awak tak boleh cakap macam tu. Kita tak tahu apa yang sebenarnya berlaku," tutur Mahirah lembut.
	"Tak! Kita tahu. Sekurang-kurangnya aku tahu! Aku nampak dengan mata kepala aku sendiri yang dia naik ke rumah tu malam tu!"
	Mahirah tergamam. Kata nama 'aku' yang baru digunakan menandakan marah suaminya itu sudahpun sampai ke kemuncak. Jika Mahirah menekan, perbualan mereka pagi ni pasti akan bertukar menjadi pertengkaran.
	Dengan lembut Mahirah memegang tangan suaminya, mengharapkan sentuhannya itu dapat memadamkan api amarah yang sudahpun membakar.
	"Saya faham apa yang awak rasa. Tapi macam yang awak cakap tadi, jodoh dan ajal di tangan Tuhan," tutur Mahirah, lembut.
	"Ya, tapi tak akan aku nak salahkan Tuhan? Tak! Aku tahu siapa yang aku perlu salahkan! Dan aku tak akan maafkan dia sampai bila-bila. Kau lupa ke? Dia yang perangkap kau kat rumah tu kan?"
	Mahirah mengeluh, tapi masih lagi bersuara lembut. "Awak adalah orang yang boleh disalahkan. Tapi saya? Tak akan saya nak salahkan kanser?"
	Terus perlahan rentak nadi Hanis. Bila perihal ibu Mahirah dibangkitkan, reda terus api amarah yang sudahpun marak membakar. Hanis berpaling dari memandang Mahirah, dan membalas katanya. Dengan lembut kali ini.
	"Ya awak, saya faham. Tapi boleh tak kita jangan cakap lagi pasal hal ni? Sekurang-kurangnya, sampai lepas eksperimen kita selesai?" 
	Mahirah terdiam. Itu bermakna yang Hanis sudahpun membuat keputusan. Yang dia tak mahu menyelamatkan ayahnya, apatah lagi Jas. Yang dikejar suaminya, adalah kesumat dendam yang mungkin sekali tak dapat dipuaskan. Jas sudahpun lama menghilang.
	Tapi, Mahirah tak punya pilihan lain, melainkan hanya mengangguk, tanda setuju.

4
      Shankar dari tadi sedang membelek buku nota yang ada di atas meja. Helaian demi helaian diselak. Setiap satunya sudahpun ditengok lebih dari beratus kali. Tapi dia masih lagi meneliti setiap satu dari helaian itu, hampir setiap hari. Seolah-olah ingin mencari petunjuk yang mungkin terlepas dari genggaman.
	Ketika Shankar sedang sibuk menelaah, suara Hamid kedengaran di telinga, sayup seolah-olah ia datang dari jauh. Shankar mendongak, melihat orang bawahannya itu yang sedang berdiri di hujung meja panjang. Yang menjadi tempatnya dan ahli majlis tertinggi bermesyuarat tempoh hari. 
	"Prof Shankar?" panggil Hamid lagi.
	"Ya Hamid, maaf, saya tak sedar tadi. Duduklah," panggil Shankar, yang meminta Hamid mengambil tempat duduk di depan mejanya. Sementara menunggu Hamid sampai, Shankar cepat-cepat menyimpan buku nota itu di dalam laci. Kandungan di dalamnya bukanlah sesuatu yang boleh dibincangkan dengan sesiapa.
	Hamid sampai di depan meja, lalu melabuhkan punggungnya di kerusi. "Kita dah terima maklumant dari peninjau, yang Zulaikha dah pun sampai di Teramung," tutur Hamid.
	"Bila?" soal Shankar.
	"Pukul 1600 tadi."
	Shankar menggaru dagunya. Gerak badan yang biasa dilakukan bagi orang yang berjanggut dan berusia. 
	"Kenapa lambat?" soal Shankar kembali.
	Hamid mengangkat bahu. "Tak tahu. Peninjau tak dapat track lokasi dia selepas dia masuk lebuhraya AMJ."
	Shankar mengangguk, lalu memerhatikan kembali jam di tangan. Sudahpun menghampiri pukul 6. Bermakna sudah hampir dua jam Zulaikha di dalam teramung.
	"Ok, kita cuma boleh berharap je sekarang. Ini misi dia."
	"Lagi satu prof," Hamid memotong.
	"Apa dia?" tutur Shankar. Hamid memandang dengan wajah yang resah. Kedua-dua belah tangannya diusap sementaara dia sedang menyusun ayat yang sesuai.
	"Peninjau beritahu, mereka nampak Sangkala dan orang-orangnya menghampiri teramung, dari arah timur," tuur Hamid.
	"Berapa ramai?"
	"Dalam ratusan."
	Shankar terdiam, terus badannya terbaring di kerusi. Maklumat yang baru disampaikan Hamid itu menambahkan lagi rasa berat di hati.
	"Kita perlu hantar orang bantu dia," pinta Shankar.
	"Tapi, ahli majlis tertnggi tak akan bagi," komen Hamid.
	Shankar mengangguk, tanda faham. "Jangan beritahu sesiapa Hamid. Aku nak kau, kumpulkan seberapa banyak peninjau yang boleh. Yang mana masih ada kat luar tu. Suruh mereka tunggu di sempadan teramung. Mereka tak perlu, cuma perlu tunggu di sempadan. Dan kau, cuba hubungi Zulaikha. Beritahu dia pasal Sangkala dan orangnya," arah Shankar lagi.
	Hamid mengangguk, "Saya cuba," tutur Hamid, lalu terus beredar.
	Sebaik sahaja Hamid keluar, Shankar kembali mengambil buku nota yang tersimpan di dalam laci. Pantas dia membelek ke helaian yang baru sahaja ditenungnya tadi. Terlihat di situ lukisan kawansan padang pasir, dengan teramung masa berada di pinggiran. Kelihatan sekumpulan manusia sedang menghampiri teramung dengan kenderaan mereka. Dan walaupun ia sekadar lukisan, Shankar tahu yang sekumpulan manusia itu merupakan Sangkala dan orangnya.
	Kini, Shankar membuka helaian seterusnya. Kali ini lukisan itu dilukis pada kedua-dua belah muka surat. Satu lukisan yang besar yang menggambarkan dua orang sedang mengacukan pistol mereka dalam arah yang bertentangan. Seorang memakai topeng berwarna putih, dengan belang merah bak harimau. Seorang lagi perempuan, dengan rambut yang panjang, dan parut terbakar yang memenuhi separuh muka.
	Zulaikha dan Sangkala. Masing-masing sedang mengacukan pistol pada lawan mereka. Dan Shankar hanya boleh berharap, yang lukisan ini tidak akan menjadi kenyataan.
***
	Sudah hampir 3 malam Hanis tidur berseorangan. Memandangkan tarikh eksperimen makin dekat, Mahirah lebih banyak menghabiskan masanya di makmal. Melakukan persiapan terakhir bersama dengan Prof Shankar. Kerana itulah kalau boleh Hanis mahu memastikan yang malam ni dia tak lagi tidur seorang diri. Dia mahu pulang bersama dengan Mahirah.
 	Jika semuanya berjalan dengan lancar, keesokan harinya mereka akan menjalankan ujian yang pertama. Hanis yang sudahpun memastikan kesemua bekalan tenaga yang diperlukan tak akan terjejas pada esok harinya mengukir senyuman tanda puas hati. Melihat jam yang sudahpun menandakan pukul 11 malam, dia mula beredar dari bilik kawalan, menuju ke bilik makmal yang terletak di tingkat bawah. Jika sangkaannya tepat, Mahirah masih lagi berada di situ, bersama dengan Prof Shankar.
	"Ok, saya balik dulu, jangan lupa tutup makmal bila semua krew pagi dah balik," pesan Hanis pada krew malam sebelum dia melangkah ke tingkat bawah. Dengan langkah yang pantas, dan cergas Hanis bak berlari-lari anak turun ke bawah. Kelihatan hampir keseluruhan ruang makmal sudahpun gelap. Menandakan yang hampir 40 orang pekerja yang ada di makmal ini sudahpun pulang. Meninggalkan beberapa kerat krew malam (5 orang kesemuanya) berserta Hanis, Mahirah dan juga Prof Shankar. 
      Sebaik sahaja turun dari tangga berpilin, Hanis terus menghampiri pintu makmal utama yang terletak di tengah bangunan. Hanis mengimbas kad aksesnya, membolehkan pintu itu terbuka, mendedahkan Mahirah dan Prof Shankar yang sedang berdiri di tengah makmal, berhadapan dengan satu sama lain. Kelihatan kening Mahirah sudahpun terangkat, dengan dahi yang berkerut, menghadap Shankar yang berpeluk tubuh, tapi masih lagi boleh tersenyum.
	"Apa maksud prof yang ia tak akan berfungsi? Prof dah baca kan reading yang saya tunjuk semalam?" soal Mahirah, tinggi nada suaranya.
	"Ya, saya dah baca. Tapi saya masih ragu-ragu dengan bacaan yang kita dapat. Seems macam tak logik."
	"Prof cakap saya tipu ke? Ada nampak tanda-tanda ke yang bacaan tu saya manipulasi?!"
	Pantas Prof Shankar menggeleng. "No. Saya tak kata macam tu. Saya cuma kata yang mustahil kita boleh dapat bacaan yang macam tu dalam keadaan eksperimen yang tak..."
	"Tak apa doktor?" potong Mahirah pantas.
	Kali ini senyuman di wajah Shankar hilang. Merah padam mukanya. Dan dia tak lagi berpeluk tubuh.
	"Ok. Contohnya, dari segi tenaga...," Kelihatan Shankar seperti sedang menyusun kembali ayatnya (ataupun hujahnya). "Eksperimen macam ni perlukan sumber tenaga yang banyak, tapi mana awak dapat tenaga? Saya tak nampak pun sebarang loji yang ada kat sini? Tak akan..."	
	Mahirah pantas mengangkat tangannya. Meminta Shankar berhenti.
	"Pasal elektrik ke, pasal tenaga ke, awak patut tanya pada Hanis."
	Mendengar namanya sendiri dipanggil, Hanis melangkah ke depan dan mula bersuara, "Prof Shankar dah tanya dah pun petang tadi. Dan saya dah pun jelaskan sebaik yang mungkin."
	"Hampir 2 jam nak bagi prof kolot tu faham," tambah Hanis lagi, tapi sekadar di dalam hati.
	Shankar dan Mahirah kedua-duanya menoleh, memandang Hanis. Mereka berdua seperti terkejut dengan kehadiran lelaki itu, lebih-lebih Shankar yang terus menundukkan wajah. Mahirah pula melepaskan nafas yang lega.
	"Prof," panggil Hanis.
	Shankar mengangkat wajahnya, tapi sekejap saja. Tak berani bertentang mata lama.
	"Boleh tak saya pinjam isteri saya kejap," tutur Hanis, dengan nada yang lembut, meminta izin.
	Shankar menuturkan senyuman yang kurang menjadi. "Eh, dah tentu. Kami hanya berbincang sekejap je tadi," tutur Shankar lagi.
	Mahirah tak tersenyum, sebaliknya terus menarik tangan Hanis, "Kejap eh," tutur Mahirah pada Prof Shankar lalu membawa Hanis keluar dari makmal.
	"Lama lagi ke?" soal Hanis, sebaik sahaja mereka berada di lobi.
	Mahirah sekadar mengangguk. "Maaf Hanis. Saya tahu pagi tadi saya janji nak balik malam ni dengan awak, tapi..." Mahirah menoleh ke dalam, tanpa mengabiskan ayatnya.
	"Kan saya dah cakap. Prof Shankar tu konservatif sikit," balas Hanis.
	Mahirah mengeluh, tapi mulutnya masih mampu mengukir senyuman.
	"Saya banyak habiskan masa bertekak je dengan dia. Kerja sendiri pun tak dapat nak siapkan."
	Hanis mengangguk, tanda faham. Tapi muram sahaja wajahnya. "Kalau macam tu saya balik dululah," tuturnya lalu mula melangkah pergi.
	"Sayang..." panggil Mahirah, lembut. Hanis berhenti, lalu memusingkan badannya, pantas. Tersenyum sekejap lelaki tu.
	"Sorry eh. Kalau saya sempat balik, saya balik eh," tutur Mahirah, sambil menawarkan senyuman yang cukup manis buat suaminya.
	Hanis mengangguk. "Jangan kerja kuat sangat," pesannya lalu terus berlalu pergi.
***
	Akhirnya, Hanis tidur berseorangan lagi malam tu. Lama juga dia terbaring, menatal telefon pintarnya, meneggelamkan sekejap diri dalam ruang maya. Tapi lama kelamaan, bosan mula menemuinya.
	Sambil menguap panjang, Hanis meletakkan telefonnya di tepi. Lantas dia berbaring di sisi, memerhatikan bahagian katilnya kosong. Mindanya yang tadi kosong kini mula dipenuhi memori dan persoalan. Mengingatkan kembali pada soalan yang dituturkan isterinya tempoh hari.
"Awak tak nak selamatkan ayah awak ke?"
	Hanis berpaling ke kiri. Memandang pula pada almari, membelakangkan tempat yang sepatutnya menjadi tempat baringnya Mahirah. Entah kenapa soalan Mahirah itu malam ini boleh muncul semula. Kusut terus kepala Hanis. Terasa berat semuanya. Sehinggalah dia terlelap.
	Mimpi datang bertandang. Singgah pada tidur Hanis yang selalunya tenang setiap malam. Ia datang bersama dengan memori. Hanis yang tiba-tiba sahaja sedang berdiri di depan pintu rumahnya. Dia menoleh, melihat rumahnya bukan lagi banglo setingkat dengan seni bina moden. Tapi rumah memanjang, yang dibina bercampur dengan batu dan kayu. Rumah waktu kecilnya dahulu.
	Hanis mendongak pula ke atas, melihat langit yang hitam, dipenuhi dengan bintang dan bulan. Seingatnya bulan sebelum dia tidur tadi masih lagi dalam keadaan sabit. Tapi bulan yang sedang dilihatnya kini berbentuk bulat sepenuhnya. Mengambang terang memantulkan cahaya ke bumi.
	"Aku kat mana ni?" soal Hanis sendirian. 
	"Hanis! Hanis!"
	Suara yang didengarinya itu membuatkan Hanis memandag ke depan. Dia kenal suara itu. Suara yang dah lama tak ditangkap telinganya. Jas kini sedang berdiri di hadapannya. Dengan wajah yang basah, Jas menghulurkan sesuatu pada Hanis.
	"Jas?" soal Hanis, yang masih lagi terkejut melihat kawan karibnya itu yang sudah lebih dari 10 tahun tak bertemu. 
	"Hanis, aku nak sampaikan surat ni pada kau. Aku harap kau baca. Aku...."
	"ZZZZZZZZOOOOOOOOM" 
	Bunyi yang tiba-tiba sahaja bergema dalam malam yang tadinya sunyi itu menegejutkan kami berdua. Jas terus mendongak ke atas, memandang rumah lama di atas bukit. Hanis sahaja yang matanya masih terpaku ke arah Jas.
	"Apa tu?" soal Hanis.
	Jas menggelengkan kepala.
	"Aku kena pergi dulu Hanis. Masa makin suntuk," tutur Jas yang terus berlari-lari anak meninggalkan Hanis.
	Hanis termangu-mangu. Masih tidak faham dengan apa yang berlaku. Surat yang dihulurkan Jas tadi hanya terbiar di tangannya. Bila Jas semakin menjauh barulah Hanis bersuara.
	"Jas! Jas!" laung Hanis, memanggil. Surat yang tadinya ada di atas tangan kini terjatuh di atas rumput, terbiar di situ. Hanis hanya memerhatikan sahaja Jas yang sudahpun menghilang di balik rimbunan pokok yang meninggi.
	"Kenapa tu Hanis?" soal satu suara di sebelahnya.
	Pantas Hanis menoleh, melihat sekujur tubuh yang sedang berdiri di sebelah. Ayahnya, yang sedang mencekak pinggang, memerhatikan Jas yang sudahpun hilang.
	"A...ayah.." Tersekat-sekat perkataan di kerongkong. Dihalang sebak yang berkumpul pantas. Kini, mata Hanis pula yang berair. Memerhatikan tubuh ayahnya yang masih lagi bernafas ada di depannya. Tanpa berfikir panjang, Hanis terus menerpa memeluk ayah. Air mata yang tadinya tertahan terus melimpah, membasahi baju pagoda yang membalut tubuh ayah.
	"Kenapa ni Hanis?" soal si ayah kembali. Tapi Hanis tak menjawab. Hanya menangis sekuat hatinya. Meluahkan apa yang tersimpan bertahun-tahun lamanya.
	"ZOOOOOOOOOOMMMM" Bunyi dengung yang kuat itu bergema sekali lagi. Tapi kali ini ia datang berserta dengan dentuman, menghentikan serta merta tangisan Hanis. Hanis berpaling, dengan mata yang terbeliak, melihat tiang cahaya yang tinggi, datang dari rumah lama itu.
	Hanis yang kini sudahpun tidak lagi memeluk ayah, terpaku melihat tiang cahaya itu yang tingginya sehinga mencakar langit. Dia mula menggelengkan kepala pantas melihat fenomena itu. 
	"Tak, tak. Bukan macam ni. Tak sepatutnya macam ni," tuturnya. Kini, bunyi berdengung pula memenuhi ruang udara di sekelilingnya, menaikkan terus bulu roma Hanis.
	"Tak, tak, bukan macam ni," tutur Hanis lagi yang kini menoleh melihat ayahnya yang kini tersenyum memandang Hanis. 
	"Masa ayah dah tiba Hanis," tutur ayah kembali. "Ayah pergi dulu," sambungnya lagi.
	"Tak! Ayah! Ayah!" jerit Hanis yang kini cuba menghampiri si ayah. Tapi walau sekuat mana pun Hanis berlari, ayahnya masih lagi di situ, malah semakin menjauh darinya. Kini, bunyi sejuta kepak memenuhi sekelilingnya. Menandakan yang kerumunan berdarah sudahpun tiba.
	"Ayah pergi dulu nak."
	"AYAAAAAAHHHHHHHH!!!!!" 
	Jeritan Hanis membawa sampai ke realiti. Dia terus bangkit, dengan peluh yang membasahi sampai ke katil. Mujurlah, tiada sesiapa di rumah. Jika tak, pasti jeritannya akan mengundang persoalan dari Mahirah.
	Dengan dada yang turun naik, Hanis bersandar di hujung katil. Cuba menenangkan jantung yang berdegup kencang, seperti baru selesai pecutan 100 meter. Ruang mindanya ketika itu masih lagi sarat dengan memori mimpi yang baru sahaja mengejutkan tidurnya.
	"Tak, bukan macam ni," tutur Hanis kembali, sendirian. Ya, memang mimpinya tadi berlaku mengikut memori. Tapi ia tak mengikut aturan. Dan sudah tentulah Jas tak pernah menghulurkan sebarang surat kepadanya malam tu. Yang diingat Hanis, terlihat kelibat Jas yang naik ke atas bukit, menuju ke rumah lama.
	Tak berapa lama selepas itu, kerumunan berdarah turun, menyerang kampung mereka. Tapi kenapa Hanis boleh termimpikan surat dari Jas? Surat yang tak pernah lansung kelihatan dalam memorinya?
	Hanis mengeluh panjang, memikirkan tentang apa yang berlaku (terutama sekali bila melibatkan Jas), hanya akan menambahkan kusut di kepala. Hanis terus berpaling kembali ke sisi, melihat jam di dinding yang sudahpun menujukkan pukul 3 pagi. Hanis tak yakin yang tidur akan datang bertemu dengannya. Pun begitu, tak sampai beberapa minit, matanya sudahpun terkatup. Diiringi dengan dekuran yang panjang.

5
	Bunyi loceng jam mengejutkan Mahirah. Dia yang dari tadi tidur dengan wajah beralaskan meja mula bangun dan mengelap air liur yang membasahi bawah mulut. Mahirah mengerling jam yang baru sahaja mengejutkannya tadi. 6.30 pagi. Bermakna sudah lebih setengah jam dia membiarkan loceng itu berbunyi.
	"Sayang?"
	Mahirah menoleh ke belakang, melihat suaminya yang sedang duduk di sofa. Sebuah buku terbuka di ribanya, sambil dia tersenyum memandang Mahirah.
	"Eh, abang. Dah lama abang kat situ?" soal Mahirah, yang pantas mengelap air liur di atas meja, sambil membetulkan rambutnya yang pasti kusut.
	"Dah dekat 10 minit. Saya datang terus dari surau tadi," tutur Hanis yang sudahpun meletakkan buku yang dibacanya tadi di atas meja.
	"Dah tu kenapa awak tak kejut saya?" 
	"Dah gegar dah. Awak yang tak bangun," balas Hanis, sambil tersengih.
	"Dah tu kenapa awak tak tutup je loceng tu?" ngomel Mahirah lagi.
	"Sebab nak pastikan awak bangun," balas Hanis.
	"Awak ni...." tutur Mahirah, sambil mendengus manja.
	"Eh dah. Jangan nak salahkan kita pulak. Saya dah pesan dah semalam jangan kerja kuat sangat."
	Mahirah tak menjawab, sebaliknya hanya berpeluk tubuh. Rasa tak selesa bila diusik suaminya sebegitu. Tapi bila diingatkan yang ia salahnya sendiri, Mahirah hanya boleh berdiam diri.
	"Ha, awak pergilah mandi dulu. Jangan lupa solat subuh," pesan Hanis lagi, mengusik.
	Mahirah bingkas bangun, lalu pantas keluar dari pejabatnya. "Datang bulanlah!!!"
***
	Shankar sudahpun bangun. Sudah hampir setengah jam dia berdiri di depan tingkap biliknya. Memerhatikan fajar yang bangkit bersama dengan waktu. Mewarnai pemandangan di luar biliknya. Hatinya tenang melihatkan kehijauan yang ada di sekitar makmal. Menghilangkan sekejap kerisauan yang sudahpun bersarang dalam hati.
	Semalam, perbualannya dengan doktor Mahirah berakhir bila jam melewati pukul 3 pagi. Lama mereka berdua berbincang tentang eksperimen yang bakal dijalankan pagi ini. Setiap soalan yang terlintas dalam fikiran Shankar diajukan pada Mahirah. Tapi setiap jawapan yang diterimanya, tidak lengkap. Jawapan itu datang kepadanya dalam keadaan yang tidak sempurna.
	Seolah-olah, ada sesuatu yang sedang disembunyikan oleh doktor itu. Akhirnya, setelah menjawab berpuluh soalan yang keluar dari mulut Shankar, doktor Mahirah berkata,
	"Prof, saya faham tentang kerisauan awak. Tapi saya dah beritahu prof semuanya. Apa yang saya termampu."
	Shankar menggelengkan kepala. "No. Banyak lagi yang doktor tak beritahu saya. Macam ada benda yang doktor tengah sembunyikan dari saya."
	Mahirah mengangkat tangannya, meminta Shankar memberi peluang kepadanya untuk bercakap dahulu. "Sebahagian dari informasi yang saya ada ni saya tak boleh nak bagitaw prof macam tu sahaja. You haven't been with us long enough."
	"Macam mana saya nak buat kerja saya dengan baik kalau doktor tak percaya pada saya?" tutur Shankar.
	"Bukan saya tak percaya, tapi..." Mahirah terhenti. Kata-kata tersekat di kerongkong. Dia tak mampu nak menghabiskan ayatnya.
	Shankar masih memandang tajam pada Mahirah. Menunggu doktor itu menghabiskan bicara. Setiap yang tersimpan dah pun terungkap. Kini dia hanya menunggu penjelasan.
	"Saya nak tanya prof," tutur Mahirah.
	"Apa dia?"
	"Apa tugas prof kat sini?" soal Mahirah
	"Untuk pastikan eksperimen yang kita nak buat ni selamat," jelas Shankar.
	"Ya," balas Mahirah mengangguk. "From the reading yang kita dapat selama ni, pada trial run yang ada, dan segala data yang saya bagi, prof ada nampak tak tanda-tanda yang eksperimen ni tak selamat?" soal Mahirah lagi.
	Shankar terdiam. Dia yang dari tadi merenung wajah Mahirah mula memalingkan wajah. Sambil mencekak pinggang dia menjawab soalan ketuanya itu. 
	"Tak," balas Shankar, pendek.
	Mahirah mendepangkan tangannya, dengan mulut yang terbuka Tapi tiada kata yang keluar. Seolah ingin berkata yang apa lagi yang Shankar ingin persoalkan.
	"Tapi..." Shankar pula mengangkat jari telunjuknya. "Bahaya boleh datang dari benda yang tak diduga. Masih ada possiblity untuk berlaku incident kalau saya tak tahu setiap ceruk parameter eksperimen ni," hujah Shankar lagi.
	"Tapi kalau prof tahu pun, there's still a possibility for incident to happen kan?" soal Mahirah kembali.
	"Yes. Tapi ia boleh dikurangkan kalau saya tahu semuanya," tutur Shankar lagi.
	"Macam nilah, kalau there is any indication yang eksperimen ni boleh sebabkan insiden, prof boleh hentikan. Saya akan ikut cakap prof," tutur Mahirah, memberikan kata putus.
	"Any indication?" soal Shankar kembali.
	Mahirah mengangguk, "Yep, any indication."
	Shankar mengangguk, menerima jaminan yang dituturkan Mahirah. 
	Shankar menoleh melihat jam di dinding. Dalam beberapa jam sahaja lagi eksperimen itu akan bermula. Dia dah buat semua yang termampu. Yang tinggal hanya doa sahaja yang boleh dia titipkan. Dan berharap tiada apa yang buruk akan berlaku.
Tapi semuanya, hanya tinggal harapan.
***
	Segalanya terasa berbeza, sebaik sahaja Zulaikha melangkah kakinya melepasi pintu besi itu. Matanya melihat pemandangan isi rumah lama. Yang barangkali sudahpun usang dimamah usia. 
	Di depannya kini terbaring sebaris pintu kayu, yang sebahagian darinya sudahpun dihuni anai-anai. Zulaikha menoleh ke belakang, melihat pintu besi yang dilepasinya tadi tak lebih dari sekadar pintu kayu. Bermakna dia sudahpun berjaya. Melangkah ke masa yang berbeza.
	Zulaikha menarik nafas yang dalam. Walaupun rumah yang dijejakinya usang, tapi udara yang disedutnya segar. Ada bau kehidupan dalam udara yang baru menusuk hidungnya. Sesuatu yang dah lama tak dapat dihidunya. Entah kenapa hatinya serta merta merasa sayu. Barangkali sedih bila mengenangkan dia perlu pulang semula ke masa di mana semuanya sudahpun musnah. 
	Kini dia mengambil langkah ke kiri. Melepasi barisan pintu yang mengiri perjalanannya. Jika betullah kata Shankar, dia akan menemui sebuah hutan yang terletak di tengah rumah lama. Dan di situlah destinasi yang perlu dituju. 
	Kini dia sudahpun tiba di hujung koridor, dan hutan itu kini megah berdiri di depan Zulaikha. Tenganga gadis itu, melihatkan hutan yang boleh tumbuh meliar di dalam rumah lama. Sesuatu yang tak boleh nak difikirkan dek akal. Pun begitu, Zulaikha meneruskan langkahnya ke hadapan.
	Ini bukannya masa untuk berfikir, mahupun mencari logik di sebalik apa yang dilihat matanya. Ini masa untuk menyelesakan misi. Sebaik sahaja Zulaikha masuk ke dalam rimbunan hutan, kelihatan sebuah tanah lapang tersedia di depannya. Ia kelihatan seperti baru sahaja dikorek.
	Zulaikha menurunkan beg sandangnya, dan mula berlutut. Tangannya mula menggali tanah bergambut itu, mendendahkan isi di bawahnya. Sebuah bungkusan plastik yang terisi bekas tupperware. Zulaikha mula mengeluarkan tupperware itu, meletakkaN ia di atas ribanya.
	Tiba-tiba sahaja hatinya berdebar. Entah kenapa jantungnya mula berdegup kencang. Seperti ada sesuatu di sebalik tupperware itu yang bakal memberi kejutan padanya. Tapi sebaik sahaja tupperware itu dibuka, yang dilihatnya hanyalah sesuatu yang biasa. Komik, buku sekolah, dan juga beberapa keping duit syiling lama. 
	Zulaikha mengambil duit syiling, dan merenung lama melihat ukiran di permukaannya. "1967". Tersenyum sebentar gadis itu. Mereka yang menyimpan syiling ini pasti mengharapkan yang ia boleh dijual semula pada harga yang lebih tinggi 50 tahun dari sekarang. Tanpa mengetahui yang dunia akan musnah di masa hadapan. Ya, manusia sebaik-baik perancang. Tapi Tuhan yang menjadi penentunya.
	Ketika dia meletakkan kembali duit syiling itu di dalam tupperware, mindanya tiba-tiba sahaja diserang. Rasanya seperti ada orang yang menolak kepalanya ke depan. Dengan tak semena-mena ruang mindanya diisi sesuatu yang berat. Imej yang menerpa ruang mindanya, memaparkan pantai dan bangsal di pesisirnya yang sudahpun hampir runtuh.
	Pantas Zulaikha menutup tupperware itu dan mencampakkannya ke tepi. Termengah-mengah Zulaikha, diserang sebegitu. Beribu persoalan datang terus menerpa, dan setiap satunya tak mampu dijawab, menambahkan lagi berat di kepalanya. Lantas Zulaikha menarik nafas yang panjang, mencari ketenangan di sebalik udara yang segar yang memasuki tubuhnya.
	Setelah debar di hatinya surut, Zulaikha mula mengeluarkan sesuatu dari beg sandangnya. Bungkusan yang baru, yang berisi bekas tin berwarna perak. Di dalamnya ada kunci, kad akses dan juga buku nota yang ditulis oleh Doktor Mahirah. Misinya mudah, menggantikan bekas tupperware yang asalnya ditanam di situ, dengan bekas tin yang dibawanya. Seperti yang diarahkan oleh Prof Shankar.
	"Semua yang dah berlaku dan akan berlaku perlu mengkiut aturannya. Melanggar aturannya akan membawa malapetaka buat seluruh umat manusia." 
	Itulah ayat yang dituturkan oleh Prof Shankar. Zulaikha tak pasti, sama ada mahu mempercayainya ataupun tidak. Tapi, kalau mengikut padanya, jika misi Zulaikha gagal, bumi dan seluruh penduduknya akan lenyap serta merta.
	Dalam Zulaikha sedang hanyut dalam fikiran, dia lansung tak menyedari kehadiran seorang lelaki yang sedang menghampirinya. Lelaki itu berpakaian uniform tentera, dengan topeng pernafasan menutup keseluruhan wajahnya. Topeng yang biasa dipakai mereka yang sentiasa bergelumang dengan udara yang toksik.
	Dengan senapang diacukan tepat ke arah Zulaikha, lelaki itu menghampiri dengan senyap. Zulaikha yang masih lagi sedang menutup lubang yang digalinya tadi lansung tak menyedari yang bahaya kini begitu dekat dengannya.
	"Berhenti," tutur satu suara dengan perlahan, membuatkan Zulaikha terus mendongak. Laras raifal kini betul-betul berada di depan mukanya, membuatkan Zulaikha terus mengangkat tangan. Kepalanya kini menoleh ke kiri dan kanan, melihat beberapa lagi orang sedang menghampirinya, lengkap dengan raifal yang sudahpun disasarkan. Lansung Zulaikha tak menyedari yang dia sudahpun dikepung.
	 "Owh, orang Camar ada kat sini," tutur satu suara yang dalam. Pantas Zulaikha menoleh ke belakang, melihat seorang lagi lelaki datang menghampiri. Wajah lelaki itu terlindung di balik topeng putih yang dipakai, berceloreng dengan belang merah. Lelaki itu melangkah dengan pasti menghampiri Zulaikha, menambahkan debar dalam hati gadis itu. Melajukan terus degupan jantungnya. 
	Akhirnya, orang yang ditakuti Zulaikha selama ini, sudahpun muncul di depan matanya. Orang yang pernah memusnahkan Taming, rumahnya sebelum ini. Sangkala.
	"Apa khabar Shankar? Dah lama tak jumpa dengan dia," tutur Sangkala, yang kini sudahpun berdiri di hadapan Zulaikha. Lelaki yang tadinya menyasarkan laras raifal ke kepala Zulaikha kini beralih, memberikan ruang buat Sangkala. Dan ia tak sekalipun melegakan hati gadis itu, hanya menambahkan lagi gerun. 
	"Owh maaf. Kau orang semua panggil dia apa? Prof Shankar eh?" tutur Sangkala lagi, sambil ketawa. Zulaikha tak berani lansung nak mendongak, memandang topeng yang pernah menghantui waktu kecilnya dahulu. Sangkala kini tunduk, meletakkan kepalanya betul-betul di depan Zulaikha. Wajahnya yang dekat membuatkan peluh kini turun dari dahi Zulaikha, basah membasahi seluruh wajah gadis itu.
	Tiba-tiba sahaja Sangkala ketawa, membuatkan jantung Zulaikha bagaikan terhenti. "Shankar, Shankar. Tak sangka kau simpan lagi title professor kau. Di penghujung zaman macam ni. Heh."
	Zulaikha hanya mendiamkan diri. Tak menjawab. Dia lebih fokus untuk mengawal ketakutan yang sudahpun merajai diri. Melihatkan Zulaikha tak menjawab, Sangkala menyambung monolognya.
	"Boleh kau beritahu aku tak, apa yang kau tengah buat sebenarnya kat sini?" 

6
	Segalanya sudahpun bersedia. Mahirah sedang duduk di meja kawalan, dengan komputer yang sudahpun terbuka. Di depannya paparan monitor yang besar terpasang, melihatkan visual sebuah pintu besi yang dililit dengan wayar-wayar besi. Paparan yang sebelah pula menunjukkan beberapa graf dan bacaan yang bakal direkodkan. Menjadi penandan gerak eksperimen mereka hari ini.
	Mahirah menoleh ke sekililingnya. Melihat isi bilik kawalan yang dipenuhi oleh petugas-petugasnya. Masing-masing sedang sibuk melakukan pemeriksaan terakhir pada panel-panel yang ada di sekeliling bilik kawalan. Mengambil segala bacaan yang ada. 
	Mahirah kini memandang ke arah kanan. Melihat suaminya yang sedang duduk di sebelah, tak berapa jauh darinya. Di depan Hanis juga terbuka komputer yang sedang menunjukkan bacaan tenaga yang ada di Makmal Entropi. Warna hijau yang ada di skrin menandakan bacaan yang ada normal. Tapi Mahirah tetap juga bertanya pada suaminya, mengharapkan perbualan kosong itu boleh menghilangkan rasa debar yang ada.
	"Hanis? Macam mana dengan bekalan tenaga kita?"
	"Semua ok doktor!" Mahirah tersenyum bila yang menjawab itu Izwan, yang sedang duduk di sebelah Hanis. Ya, memang tak kena sekali bila orang awam boleh duduk di makmal yang dipenuhi para saintis. Tapi Izwan bukanlah orang awam yang biasa. Izwan adalah kawannya. Dan Mahirah melemparkan senyuman ke arah menandakan yang dia menghargai jawapan Izwan tadi.
	Mahirah kini melihat ke arah kirinya. Ke arah Prof Shankar yang juga duduk tak berapa jauh darinya. Komputernya tak terbuka, sebaliknya matanya hanya terpaku pada paparan yang besar di depan. Dari tadi Prof tak bersuara. Hanya diam sambil mengurut janggutnya yang tak seberapa.
	"Prof Shankar? Boleh tak kita mula?"
	"It's your show doctor," balas Shankar yang menawarkan senyuman sebentar, lalu kembali terpaku pada skrin di depan. Mahirah mengeluh panjang. Pun begitu, ada benarnya kata Shankar itu. Ini adalah eksperimennya, maka dialah menjadi penentu bila ia perlu bermula.
	"Baiklah. Tuan-tuan dan puan-puan semua. Harinya telahpun tiba. Hari ini, setelah hampir berbulan kita membuat persediaan, kita bakal menyaksikan sama ada mampu ataupun tidak, untuk kita merubah hukum alam."
	Kelihatan Shankar seperti menjeling mendengar Mahirah menyebut ayat itu, namun Mahirah tetap teguh menyambung bicaranya.
	"Di depan, merupakan objek yang menjadi tumpuan kita hari ini. Ia pintu yang sudahpun berkarat. Sudahpun melalui proses yang kita panggil sebagai entropi. Dan pintu ini disambungkan dengan sumber kuasa yang tinggi, yang datang dari fasiliti yang ada di makmal ini..."
	"Dari mana?" soal Shankar lagi dalam hati. Tapi dia hanya mendiamkan diri.
	"Kita mengharapkan dengan mengaplikasikan jumlah tenaga yang banyak, dan daya yang kuat, kita akan mampu melakukan apa yang dianggap sebagai mustahil selama ni. Kita akan mampu menterbalikkan entropi!" sambung Mahirah lagi.
	"Dan dengan itu harapnya, kita juga mampu menterbalikkan masa,"  tutur Mahirah, perlahan. Lebih kepada dirinya sendiri.
 	"Ok semua. Sedia?" soal Mahirah. Dia menoleh memandang Hanis yang mengangguk sambil tersenyum. Setelah mendapat kepastian, Mahirah mula menekan butang pada komputernya.
***
	"Tak ada jawapan?" 
	Zulaikha masih lagi menundukkan wajahnya, mendiamkan diri. Dadanya kini berdebar kencang berhadapan dengan Sangkala. Segala macam kisah kekejaman Sangkala bermain di fikiran Zulaikha di waktu itu. Memadamkan terus fokusnya. Membuatkan dia hanyut memikirkan jalan keluar.
	Melihatkan tiada jawapan yang diterima Sangkala mula melancarkan kakinya. Tepat mengenai kepala Zulaikha. Kini minda Zulaikha pula dipenuhi dengan bintang-bintang yang berputar, diiringi dengan denyut kesakitan yang mengakibat erangan keluar dari tekaknya. Dia kini terbaring di atas lantai, menahan sakit.
	Sangkala tidak pula menoleh melihat Zulaikha. Dia hanya berpusing, memandang semua pengikutnya yang sedang mengikuti adengan itu dengan penuh minat. Masing-masing sudahpun menurunkan senjata mereka. Cuma yang paling dekat dengan Zulaikha sahaja yang masih memegang pistol, tepat diacukan ke kepalanya.
	"Sekarang aku tak faham. Dahlah Camar hantar seorang je. Lepas tu hantar yang bisu pulak tu," tutur Sangkala lagi. Kata-katanya disambut gelak ketawa dari semua pengikutnya. Zulaikha menjeling melihat pistol itu sudahpun tersasar jauh dari kepalanya.
	"Dia macam Camar tak ambil serius dengan apa yang dia nak buat. Dia macam anggap kita ni picisan je. DAN AKU TAK SUKAKANNYA!!!!!" 
	Satu lagi tendangan tepat mengenai perut Zulaikha. Senak dan sakit berkumpul di situ, mewujudkan rasa hanyir di mulutnya. Zulaikha cuba sedaya upaya menahan air matanya dari gugur, menahan kesakitan yang terlalu perit. Tapi dia tak mampu menahan cecair merah pekat yang kini meleleh dari mulutnya.
	"Kau dengar sini baik-baik!" Sangkala kini melutut kembali menghampiri Zulaikha. Tangan lelaki itu menarik rambut gadis itu dengan kuat, seperti ingin mencabut rambut itu dari tengkorak kepalanya. Buat kali pertamanya Sangkala dapat melihat wajah gadis itu dengan dekat. Dan tiba-tiba sahaja kata-kata yang ingin keluar tadi terus tersekat di kerongkong. Di balik topeng Sangkala, Zulaikha dapat melihat mata lelaki itu yang terbungkang besar, terkejut melihat wajahnya.
	"KAU!!!!!" jerit Sangkala.
	Tiba-tiba satu gelombang datang, terasa menerpa melalui mereka semua. Ia datang berserta dengan bunyi dengung yang kuat, terlalu kuat sehingga boleh memekakkan telinga. Terus terlelpas tangan Sangkala dari rambutnya, dan Zulaikha menggunakan peluang yang ada untuk melepaskan diri. 
	Dengan kedua-dua belah tangannya sedang menutup telinga, Zulaikha merempuh pengikut Sangkala yang paling dekat, mengambil pistol yang terlepas dari tangannya. Bunyi dengung tadi kini mulai surut, digantikan dengan jeritan amarah dari Sangkala.
	"NO!! NO!!" Masih awal!! Masih terlalu awal!!"
	"Dah terlambat untuk kau Sangkala," tutur Zulaikha, yang kini mengacukan pistol tepat ke kepala Sangkala.
	Sangkala berpaling semula ke arah Zulaikha, dengan pistolnya yang turut diacukan ke kepala gadis itu. "Macam mana kau masih boleh hidup!? PATUTNYA KAU DAH LAMA MAMPUS KAT TAMING!"
	Zulaikha terkejut mendengar jeritan Sangkala. Apa yang keluar dari mulut Sangkala itu meruntuhkan apa yang dipercayainya selama ini. "Tak akan Sangkala kenal aku?" soal Zulaikha di dalam hati. Namun begitu, tangannya masih lagi lurus, disasarkan pada kepala Sangkala. Tangannya sudahpun memegang picu, menunggu ruang untuk melepaskan tembakan.
 	"KALI NI AKU AKAN PASTIKAN KAU MAMPUS!" jerit Sangkala lagi. Tembakan hampir dilepaskan dari pistol Sangkala. Mujurlah, gelombang kedua tiba tepat pada masanya. 
	"Argh!!!" Sangkala menjerit sekali lagi, menahan dengung kuat yang datang bersama gelombang cahaya yang menyilaukan mata. Zulaikha menggunakan peluang yang ada untuk melarikan diri.
***
	Seluruh mata kini terpaku pada skrin di depan. Mahirah kini sedang berdiri, dengan dua belah tangannya di belakang. Menyembunyikan debar di dadanya. Sempat dia menjeling pada Prof Shankar yang masih lagi menutup komputer riba, dengan mata yang terpaku di depan. Seperti sedang mencari sebarang tanda-tanda kesilapan.
	Pancaran cahaya yang kuat kini terlihat di skrin, menghampiri pintu besi yang dari tadi hanya berdiri kaku. Beralih terus badan Prof Shankar, tadi berbaring, kini dia duduk dengan seluruh wajahnya sudahpun diarahkan ke depan. Bertambah debar di dada Mahirah.
	Pancaran cahaya itu kini makin kuat. Seperti pancaran kilat sahaja lagaknya. Kamera yang dipasang di depan pintu tidak disertakan dengan mikrofon. Jika ada, mereka pasti masing-masing sudahpun menutup telinga.
	"Fokuskan kamera kita pada pintu tu," arah Hanis. 
	Pengawal konsol menjeling pada Mahirah, seperti meminta keizinan darinya. Mahirah mengangguk, "Jangan risau. Kamera tu boleh tahan letusan tenaga macam tu," jamin Mahirah.
	Di depan, imej pintu besi itu kini semakin membesar. Jelas pada mata semua yang ada di situ, karat-karat yang memenuhi hampir 60% badan pintu itu, sesuailah dengan usianya yang usang. Tapi, lama kelamaan, karat itu makin menghilang. Sedikit demi sedikit, bila pancaran tenaga itu mengena tubuhnya.
	"Ia berjaya," komen Hanis. Mahirah tersenyum memandang suaminya. Izwan di sebelah pula kini sudahpun separuh bangun dari tempat duduknya. Dengan mulut yang ternganga.
	Mahirah menjeling pula pada Shankar, yang masih lagi terpaku di tempat duduknya. Tak ada sebarang tanda-tanda kegembiraan di wajah lelaki itu. Debar yang patutnya surut, semakin kencang.
	"Tahap tenaga semakin bertambah," komen Shankar.
	Mahirah menjeling kembali pada skrin. Ya, kini graf di skrin sudahpun mencecah ke paras kuning. 
	"Masih dalam lingkungan selamat," balas Mahirah, yakin.
	Seiring dengan tutur Mahirah, pancaran cahaya itu seakan terus menggila. Salah satu darinya menghentam kamera mereka, menghilangkan sekejap rakaman buat beberapa saat. Mahirah kini menoleh memandang Hanis yang telahpun bangun dari tempat duduknya, gusar jelas kelihatan di wajah suaminya.
	"It's getting worse. Awak kena hentikan doktor," tutur Shankar yang kini sudahpun bangun menghampiri Mahirah. Gadis itu hanya mendiamkan diri. Objektif misinya masih belum lagi tercapai, masakan mampu dia menghentikan di pertengahan jalan?
      Kamera itu kembali berfungsi, menunjukkan pintu besi itu yang kini sudahpun menyala kemerahan. 
	"What happen to the door?" soal Shankar, yang kini sudahpun berjalan menghampiri skrin. Matanya terbungkang melihat pintu itu yang sudahpun menyala terang. Menanti masa untuk? Menanti masa untuk apa? Fikir Shankar. Dia tak tahu apa yang sedang berlaku. Yang pasti, hatinya merasa tak tenang melihat situasi yang sedang berlaku di depannya sekarang.
	"Hentikan eksperimen," arah Shankar. 
	"Tak boleh prof."
	Shankar tergamam. Hilang darah di wajahnya. Apa yang ditakuti kini sudahpun berlaku. 
	"Awak kena hentikan semua ni doktor!" jerit Shankar, yang kini sudahpun berdiri betul-betul di sebelah Mahirah. Mahirah tak mengendahkan jeritan itu. Tak juga menoleh memandang Prof Shankar yang mencemik dengan amarah. Matanya masih terpaku memandang pintu itu yang kini sudahpun menyala terlalu terang. Mewarnakan terus paparan skrin di depan dengan pancaran cahaya berwarna putih.
	Melihat Mahirah terdiam, Shankar kini menghampiri Hanis. Lelaki itu yang turut sama berdiri kelihatan tak terkesan dengan apa yang sedang berlaku.
	"Hanis, kita kena hentikan eksperiman ni. Graf tu dah sampai tahap merah, dah sampai tahap merbahaya!"
	Hanis menggelengkan kepala. "Tak boleh prof. Sekarang ni, seluruh tenaga yang kita salurkan dah hardwired dalam sistem. Selagi tak sampai parameter yang kita nak, selagi tu tenaga tu akan terus mengalir ke situ," jelas Hanis.
	"Kalau macam tu, kita padamkan terus generator."
	"Prof, kalau kita padamkan generator, seluruh makmal ni akan bergelap. And pemancar partikel tu akan rosak!"
	"Do it! Buat je. Awak tak nampak ke graf tu dah sampai merah! Kalau dibiarkan ia akan..."
	Akan apa? Fikir Shankar di dalam hati. Sejujurnya dia tak punya jawapan pada persoalan itu. Dan dia tak mahu menunggu untuk melihat jawapan itu berlaku di depan matanya.
	Tapi dah terlambat, tiba-tiba sahaja satu gegaran yang kuat kini terasa, membuatkan mereka yang sedang berdiri, pantas berpaut untuk kekal berdiri. Gegaran yang terasa seperti gempa itu diiringi dengan bunyi dengungan yang cukup kuat, membuatkan mereka pantas menutup telinga.
	"Doktor Mahirah?" Pembantu di konsol menoleh, menunggu arahan dari ketuanya. Mahirah masih lagi terdiam. Matanya terpaku seperti sedang menantikan sesuatu. Komputer di atas mejanya sedang rancak merekodkan data. Gegaran yang terasa tadi tak lansung memberi kesan padanya.
	Melihat tiada respons dari Mahirah, Shankar bergegas menghampiri konsol utama. Pembantu yang dari tadi berdiri menunggu arahan kini terkebil-kebil memandang Shankar. "Mana butang tu?" soal Shankar, cemas dalam amarah.
	"Tapi..."
	"Saya bertanggungjawab! Mana butang tu!!?" jerit Shankar kembali. Pembantu itu kini menoleh pula pada Hanis yang sudahpun berdiri hampir. Hanis mengangguk sekali, memberikan keizinan.
	Jari telunjuk pembantu itu kini ditunjukkan ke arah butang berwarna merah yang terletak di tengah konsol. Telapak tangan Shankar menekan butang itu dengan kuat, sehingga sakitnya terasa. Memadamkan terus lampu di bilik kawalan (dan barangkali juga di seluruh di bilik makmal)
	Gegaran yang tadi terasa terus terhenti serta merta. Begitu juga dengan bunyi dengung yang tadi hampir memekakkan telinga. Shankar kini berpaling ke belakang dengan amarah yang sudahpun menyala di wajahnya.
	"Doktor Mahirah!!! Kau nak bunuh kita orang semua ke?!"
	Walaupun dalam keadaan yang gelap Shankar dapat melihat dengan jelas wajah Mahirah. Dia menjangkakan ada amarah pada wajah itu. Tapi tak. Yang ada hanyalah kesedihan. Dengan lembut Mahirah menjawab,
	"Terima kasih Prof Shankar. Eksperimen kita yang pertama dah berakhir. Sila rekodkan semua data dan hantar pada saya. Hanis, tolong recover balik generator kita."
	Mahirah dengan perlahan menutup komputer ribanya, dan beredar keluar dari bilik kawalan. Meninggalkan Shankar yang masih lagi termangu-mangu dalam kemarahan.

	











Bab 5: Amarah Sangkala
1
	Zulaikha masih lagi terbaring sambil mengetap bibirnya, sebaik sahaja Prof Shankar dan Hamid meninggalkannya. Perbualan mereka tadi masih lagi berlegar di ruang fikiran. Pada awal kedatangan mereka, Zulaikha mengharapkan kunjungan mereka akan meredakan rasa sakit yang berdenyut mengikut setiap nafas yang diambil. Tapi tak, ia menambahkan pula rasa sakit di kepala.
	"Ahli Majlis Tertinggi dah sebulat suara memecat Prof Shankar dari kerusinya. Sekarang Razif yang menjadi ganti," tutur Hamid. Shankar yang duduk di sebelah sekadar tempatnya.
	"Mereka tak boleh macam tu. Prof presiden," tutur Zulaikha, lembut. Keadaannya ketika itu dalam separa sedar. Dengan ubat yang sudahpun mendayung-mendayung memenuhi pembuluh darahnya. 
	"Ya. Tapi Camar berfungsi atas sistem demokrasi. Presiden ke tak, kalau dah sebulat suara saya terpaksa ikut jugak," jelas Shankar.
	Rasa bersalah kini timbul, bak tempurung kelapa yang dihanyutkan arus. Zulaikha memandang Shankar, seperti ingin mengutarakan sesuatu, tapi sesuatu itu tersekat di kerongkongnya.
	Shankar yang boleh membaca raut wajah Zulaikha, mengngkat tangannya, "Jangan rasa bersalah Zulaikha. Ini pilihan saya sendiri untuk hantar semua peninjau kita,selamatkan awak."
	Kata-kata prof itu tak pula meneggelamkan rasa bersalah yang ada. Pun begitu, Zulaikha masih mampu menitipkan senyuman.
	"Zulaikha, kami  datang ni ada sebab, kami nak tahu macam mana kau dapat keluar," tutur Hamid.
	Zulaikha memandang kawannya itu dengan pandangan yang pelik. "Maksud kau?"
	Hamid dan Prof Shankar saling berpandangan. "Laporan peninjau mengatakan yang Sangkala dan orang-orangnya masuk ke dalam Teramung. Laporan juga mengatakan yang mereka bersenjata. Jadi kami betul-betul nak tahu, macam mana kau boleh terselamat?"
	Zulaikha berpaling, kali ini memandang pula siling. Siling yang kosong, yang dicerahi hanya satu lampu mentol. Mindanya ketika itu menerawang, memikirkan daifnya bilik sakit yang ada di Camar. Yang sakit hanya akan bertambah sakit, fikir Zulaikha. 
	"Zulaikha?" 
	Panggilah Hamid itu membawa fikiran Zulaikha kembali. Dia menoleh kembali memandang Hamid yang memandangnya dengan wajah yang risau. 
	"Siapa ada kat sini?" soal Zulaikha. Sudah hampir 2 hari dia di sini. Kesunyian yang terasa di sini menimbulkan soalan itu. Pelik bilik sakit yang sempit seperti ini, dengan hanya 10 katil setiap satunya kosong, tak berpenghuni.
	"Tak ada siapa. Semua peninjau yang keluar terselamat, tak ada sebarang kecederaan. Kau je yang..." Hamid tak menyambung ayatnya. Mengingatkan Zulaikha tentang kecederaan yang dialaminya mungkin bukanlah sesuatu yang bijak. Ya, memang benar Zulaikha terselamat. Tapi dengan calar dan kesan cakar memenuhi seluruh badannya. Dan juga kesan bakar yang meninggalkan parut di belakang badan.
	"Zulaikha, awak masih tak jawab soalan kami," kini Prof Shankar pula bersuara. 
	Zulaikha yang fikirannya melayang lagi kini dipanggil kembali menjejak ke tanah. Dia menoleh pula memandang drip yang disambung ke lengannya. Barangkali dadah itulah yang menjadi penyebab fikirannya senang menerawang. Tapi dadah itu jugalah yang membolehkan dia menahan perit yang boleh membunuh.
	"Prof nak tahu apa," balas Zulaikha, kepalanya masih merenung siling.
	"Apa yang berlaku? Pasukan peninjau nampak pancaran cahaya yang meninggi datang dari Teramung," soal Shankar.
	"Ya, cahaya tu. Kuat, sampai silau mata. Datang dengan bunyi yang kuat sekali. Sampai naik pekak dibuatnya," balas Zulaikha.
	"Lepas tu?" soal Hamid pula.
	Zulaikha menarik nafas yang panjang. Cuba untuk membawa fikirannya ke ruang memori.
	"Masa tu aku dah kena kepung. Sangkala ada kat depan, dengan orang-orangnya. Masing-masing dengan raifal dan senapang. Aku..." Zulaikha tak dapat menghabiskan ayatnya. Ketika itu apa yang dituturkan Sangkala bergema di ruang fikiran.
	"Macam mana kau masih boleh hidup!? PATUTNYA KAU DAH LAMA MAMPUS KAT TAMING!"
	"Aku...aku tak faham apa yang Sangkala cakapkan. Dia bermonolog, lepas tu dia..." Zulaikha terdiam lagi, sukar untuk menghabiskan bicaranya. 
	"Apa dia buat kat situ prof?" soal Zulaikha.
	"Misi dia bertentangan dengan kita. Saya cuba untuk pelihara Teramung. Cuba untuk pastikan semua yang berlaku, berlaku mengikut aturannya. Tapi dia, dia cuba nak dapatkan apa yang dah tak ada," jelas Shankar.
	"Maksud prof?" soal Hamid pula. Ini kali pertama Prof Shankar bercerita dengan mendalam tentang Sangkala. Seolah-olah dia kenal lelaki di sebalik topeng itu.
	"Nanti saya akan jelaskan. Tapi sekarang bukan masanya," tutur Shankar kembali, sambil menjuihkan bibirnya ke arah Zulaikha. Gadis itu mengangguk, bersetuju. Apa yang dituturkan prof tadi lansung tak difahaminya. Hanya memunculkan sakit di kepala.
	Hamid mengeluh, "Lepas tu apa jadi?" soalnya lagi pada Zulaikha.
	"Dia hampir berjaya tembak aku. Tapi, mujurlah, tanah tiba-tiba sahaja retak," jelas Zulaikha.
	"Retak?" soal Hamid, terkejut. Shankar sudah mula menggaru-garu janggut yang kini dah pun tumbuh.
	Zulaikha menggelengkan kepala. "Tak, bukan tanah, tapi semua. Semua retak. Macam, macam apa yang aku tengah nampak depan mata aku ni hanyalah sekeping cermin, yang tiba-tiba sahaja retak seluruhnya. Berpisah antara satu sama lain."
	Shankar tersenyum. "Space time distortion. Tapi sebab minda awak tak faham apa yang berlaku, tu sebab imej tu yang awak nampak. Realitinya mungkin lebih menakutkan," jelas Shankar.
	Hamid menoleh memandang prof, wajahnya seperti meminta penjelasan lanjutan. Shankar sekadar mengangkat tangan. "Macam yang saya cakap tadi, sekarang bukan masanya. Teruskan Zulaikha."
	Zulaikha mengangguk lagi. "Semua jadi kelam kabut masa tu prof. Separuh dari orang-orang Sangkala retak sekali. Saya pun gunakan peluang yang ada untuk larikan diri."
	"It's a miracle awak tak apa-apa," tutur Shankar kembali.
	"Saya tak tahu macam mana. Tapi masa tu saya terlalu takut. Saya lari sekuat yang mungkin, kembali ke pintu tu. Tapi, sebaik sahaja saya melangkah keluar dari pintu tu, keadaan bertukar menjadi gelap."
	"Gelap? Macam awak tercampak dalam ruang yang gelap?" soal Shankar.
	"Bukan. Macam saya dalam satu bilik, dan ada orang yang padamkan lampu. Saya dapat rasa sekeliling saya, ruang koridor yang patutnya bersinar dengan lampu UV. Masa tu dah tentulah saya takut, sebab saya tak ada perlindungan. Kalau kerumunan berdarah menyerang, habislah saya. Tapi...saya tak dapat rasa lansung kerumnan berdarah tu. Tak dengar lansung bunyi berdesirnya."
	"Mungkin semua dah mati, Sangkala dan orang-orangnya yang bunuh semua." Hamid cuba menjelaskan.
	Zulaikha mengangguk. "Mungkin jugak. Kalau betullah apa yang kau cakap, lepas je aku bukak pintu koridor tu aku akan kembali ke dalam makmal kan?" soal Zulaikha.
	Hamid mengangguk. "Tapi tak, sebaik sahaja aku bukak pintu, aku ada kat tempat yang lain," sambung Zulaikha.
	"Huh?!" soal Hamid dan Shankar serentak.
	Zulaikha mengangguk. "Aku nampak pantai. Tak, bukan. Aku melangkah ke pantai. Sebaik sahaja aku bukak pintu, aku dibawa ke pantai, dengan laut di depan mata aku. Mula-mula aku takut, tapi entah kenapa bunyi ombak menghempas pantai itu seperti menarik aku. Aku jejakkan kaki aku, ke tanah yang basah, termenung melihat pemandangan laut yang indah di depan mata aku. Dengan matahari semakin menghampiri ke ufuk. Kalau tak kerana bunyi dengung yang aku dengar kat telinga aku, aku pasti akan terpaku lama kat situ. Bila aku menoleh ke kiri, aku nampak batu tu."
	"Batu?" soal Prof Shankar.
	"Ya prof. Batu berwarna hijau. Saya tak pernah nampak batu yang macam tu prof. Bukan setakat warnanya sahaja pelik, tapi ia bercahaya, bersinar. Ia seperti menyala terang, sekali dengan dengungan," jelas Zulaikha.
	Hamid dan Shankar sekali lagi berpandangan. Melihat dada Zulaikha yang kini sudahpun turun naik pantas, dengan wajah yang berkerut dalam menandakan kesakitan yang dirasai gadis itu barangkali datang kembali, dengan surutnya morfin. Tapi gadis itu masih terus bercerita.
	"Aku teruskan melangkah, menghampiri batu tu. Ia macam...macam panggil aku. Dalam setiap dengung dan sinaran yang terpancar, ia seolah-olah sedang bercakap dengan aku. Dan bila tangan aku hampir menyentuh batu tu, ia menyala begitu terang, sehingga seluruh pandangan mata aku bertukar putih."
	"Lepas tu apa jadi?" soal Hamid.
	"Aku tercampak ke tengah Teramung. Betul-betul di di luar rumah lama tu. Tapi kali ni, kerumunan berdarah dah pun menunggu aku," balas Zulaikha.
	Hamid dan Shankar masing-masing menundukkan wajah. Kerana melihat sahaja pada luka dan parut yang ada pada Zulaikha, mereka sudah boleh mengagak apa yang berlaku.
	"Masa tu suar yang ada kat aku hanya tinggal satu sahaja. Aku lari sekuat yang mungkin. Lampu UV aku halakan ke depan, tapi mereka tetap dapat hampir. Banyak yang meninggalkan cakar dan gigitan mereka pada aku, tapi..."
	"Jangan risau. Doktor dah periksa awak, Alhamdulillah, awak tak ada jangkitan," tutur Shankar.
	Zulaikha mengangguk, tapi tak pula melepaskan nafas lega. Ia sesuatu yang dah dijangka. Kawanan berkepak jarang sekali datang dengan jangkitan. 
	"Aku terpaksa bakar jaket aku, untuk pastikan tak ada kerumunan berdarah yang boleh menghampiri. Mulanya ia berkesan, tapi lama kelamaan..."
	"Belakang badan kau pulak terbakar," sambung Hamid.
	Zulaikha mengangguk lagi. "Ya. Terpaksa aku tanggalkan jaket aku. Mujurlah aku dah hampir sampai ke pinggir Teramung, aku terus nyalakan suar yang aku bawak, dan lari sekuat yang mungkin, sampai aku dapat keluar dari Teramung. Lepas tu, aku tak ingat yang berlaku."
	Hamid dan Shankar mengangguk bersama, kerana mereka tahu apa yang berlaku. Kumpulan peninjau menemui Zulaikha, kira-kira beberapa ratus meter dari pinggir Teramung. Dengan cahaya suar yang masih melindungi tubuhnya. Pun begitu, kawanan berkepak masih lagi terbang hampir, menanti masa. Mujurlah kumpulan peninjau ada di situ.
	"Prof, apa yang akan jadi sekarang?" soal Zulaikha. Ternyata kini gadis itu sudah sedar sepenuhnya. Kesan ubat telahpun hilang, dan gadis itu menuturkan soalan itu dalam kesakitan.
	"Sekarang kita tunggu. Tunggu sehingga ke 'hari'-nya," jawab Shankar.
	"Harinya?" soal Zulaikha dan Hamid serentak.
	Shankar mengangkat tangan, meminta pengikutnya yang paling setia bersabar. "Saya akan jelaskan panjang lebar satu hari nanti. Cuma bukan sekarang. Yang penting, kita tahu apa yang Sangkala nak buat kat Teramung tak berjaya. Dan semuanya akan berlaku seperti yang sudah diaturkan."
	"Prof bercakap macam prof yang mengaturkan semuanya," tutur Hamid.
	Shankar menggelengkan kepala. "Tak. Saya hanya hamba yang mengikut aturan Tuhannya. Saya tak pernah percaya yang kita boleh merubah aturan yang dah pun ditetapkan."
	Zulaikha dan Hamid masing-masing saling berpandangan. Tapi mereka hanya berdiam. Bila Shankar sudah berfalsafah, lebih elok mereka diam. Selepas beberapa minit, Shankar dan Hamid beredar, meninggalkan Zulaikha keseorangan. Gadis itu terpaksa menahan sakit selama beberapa jam, sebelum jururawat datang untuk menggantikan ubat.
	"Maaf Zulaikha, kami terpaksa ration ubat ni. Bukan senang nak dapat morfin dalam keadaan macam sekarang ni," jelas jururawat itu.
	Zulaikha, dalam keadaan separa sedar tak memberikan sebarang respons. Matanya hampir terkatup. Mindanya ketika itu sudahpun menerawang ke pantai. Melihat kembali batu itu yang kerap menyala terang, seiring dengan degup jantungnya.

2
	Sudah hampir 10 minit Izwan meronda sekolah, mencari kelibat Jas yang hilang entah ke mana. Ketika itu dikirannya timbul rasa risau dengan keadaan Jas. Lebih-lebih lagi selepas melihat air mata gadis itu tumpah semalam, sebaik sahaja tamat panggilannya dengan Hanis.	
	Izwan sudah ke ke kantin, ke perpustakaan, dan juga ke surau, mencari kelibat kawannya itu. Tapi setiap darinya tak membuahkan hasil. Sehinggalah Izwan terfikir untuk lalu di padang sekolah, dengan matanya melilau melihat pantai di luar pagar. Kelibat berbaju putih yang sedang bersandar di bawah pokok membuatkan Izwan terhenti. 
	Dia kini menoleh melihat sekelilingnya, memastikan tiada cikgu atau sesiapa pun yang sedang memerhati. Setelah pasti yang keadaan selamat, dia terus melompat pagar yang tak seberapa tinggi itu, membawa dirinya ke pantai, dan terus menghampiri Jas yang sedang termenung di bawah pohon.
	"Oi, kau buat apa kat sini? Cikgu nampak nanti habis kau," tegur Izwan.
	Jas tak memandang Izwan, hanya bersuara di balik wajah yang sugul. "Hai Izwan."
	Izwan mengeluh, dan sekali lagi menoleh melihat sekeliling. Hatinya cemas, takut-takut mereka ditangkap. Malulah nanti ayahnya kalau tahu yang anak ketua kampung ditangkap cikgu melompat pagar sekolah. Tapi hatinya lebih risau melihatkan keadaan Jas. Membuatkan dia mengambil tempat duduknya di sebelah gadis itu.
	"Ni pasal semalam ke?" soal Izwan.
	Jas sekadar mengangguk.
	"Apa yang jadi sebenarnya?" soal Izwan kembali.
	Jas menarik nafas yang panjang. "Hanis tahu, yang aku kurung Mahirah dalam bilik stor tu. Rupanya Mahirah tulis semua tu dalam diari dia. Diari dia yang sekarang ada di tangan Hanis."
	Izwan mengeluh, "Kenapa kau buat macam tu?" 
	Jas menggelengkan kepala. "Aku tak tahu. Aku tak boleh terima kemunculan Mahirah. Aku takut kehilangan Hanis." Kali ini, satu titis air mengalir dari celah mata Jas, membahahi pipi gadis itu yang msih lagi belum kering. Izwan mengalihkan wajahnya, tak sanggup melihat kawan sendiri bersedih.
	"Macam mana kau boleh terfikir untuk kurung dia kat bilik belakang tu?" soal Izwan kembali.
	Jas tak menjawab, sebaliknya hanya mengeluarkan sesuatu dari poket bajunya, dan menghulurkan objek itu pada Izwan. Terbuka mata Izwan, melihat kunci yang berkarat di depannya. Izwan mengambil kunci itu, dan memegangnya betul-betul di depan mata.
	"Ini kapsul kau kan?" soal Izwan.
	Jas mengangguk. "Mulanya aku tak faham, kenapa kunci ini diberikan pada aku. Kenapa nama aku yang tertulis kat kunci ni. Tapi bila dapat masukkan kunci ini pada pintu stor, aku semacam...dapat ilham."
	"Dapat ilham untuk kurung Mahirah? Untuk apa?" 
	"Supaya dia terperangkap di zaman silam," balas Jas kembali.
	"Tapi Mahirah selamat. Kau selamatkan dia balik. Aku bersyukur, kau buat benda yang betul di akhirnya. Tapi boleh tak aku nak tahu kenapa? Apa yang merubah fikiran kau?"
	Jas memandang Izwan. Matanya seperti sedang merenung sesuatu, barangkali mencari jawapan di sebalik wajah kawannya itu. Ataupun berfikir sama ada jawapan yang ada itu sesuai tak untuk dikongsi dengan Izwan. Setelah beberapa ketika merenung, akhirnya Jas bersuara.
	"Aku teringat bapak aku," balas Jas.
	"Huh?" soal Izwan kembali.
	"Semua orang kat kampung dah bagi label pada aku. Anak penagih. Mereka tahu yang bapak aku sampah masyarakat, mereka anggap anaknya pun akan jadi benda yang sama nanti. Yelah, mana tumpahnya kuah kalau tak ke nasi kan?"
	"Jas...aku tak.."
	"Nanti dulu," tutur Jas, mengangkat tangannya. Meminta Izwan jangan menganggu bicaranya.
	"Sebab tu lah, pada mulanya aku buat benda tu. Semua orang dah tahu kan, dah label aku. Macam seolah-olah dah ditakdirkan yang aku akan ikut jejak langkah ayah aku. Jadi, kalau dah semua orang anggap aku macam tu, apa salahnya aku ikut je jangkaan dia orang. Sekurang-kurangnya aku dapat apa yang aku nak. Aku dapat pastikan yang Hanis tak jatuh ke tangan Mahirah."
	Izwan terdiam. Melihat Jas yang kini sudahpun merenung ke depan. Memandang laut yang kini berombak tenang.
	"Tapi, bila aku teringat pada kau dan Hanis, aku terus nampak kat mana kesilapan aku," tutur Jas lagi, dalam nada yang sebak.
	"Kau, kau dan Hanis tak macam orang yang lain. Kau nampak aku sebagai manusia, bukan anak ayah aku. Kau nampak yang aku hanyalah gadis biasa. Yang punya impian, harapan dan cita-cita macam manusia yang lain. Dan kalau aku hapuskan harapan dan cita-cita Hanis, aku sama je macam ayah aku. Aku tak nak buat macam tu."
	Mengalir lagi air mata di pipi Jas, kali ini menderu seperti tak mahu berhenti.
	"Aku harap kau tahu salah kau Jas. Semua kita bercakap tentang takdir, seolah-olah apa yang berlaku kat rumah tu menentukan hidup kita. Jas, Mahirah tak pernah jumpa pun lagi dengan Hanis, kau tak ada apa yang nak dirisaukan. Kau masih ada peluang," tutur Izwan.
	"Aku tahu! Aku tahu!" 
	Izwan mengeluh. "Kau jangan risau. Aku akan cakap dengan Hanis."
	Jas menoleh. Kata-kata Izwan tadi serta merta menghentikan linangan air matanya.
	"Kita bertiga dah lama kawan Jas. Tak akan sebab perempuan kita nak lupuskan persahabatan kita. Jangan risau, aku akan cakap dengan Hanis nanti," tutur Izwan lagi.
	Jas mengangguk, "Terima kasih," tuturnya, perlahan.
	Izwan tersenyum. "Dahlah, jom kita masuk. Karang cikgu nampak aku, mampus bapak aku bambu."
	Kata-kata Izwan itu mengundang ketawa kecil dari Jas, yang kini bangun mengikut Izwan memasuki kembali sempadan sekolah. 
***
	Zulaiha pulang dari sekolah hari itu, dengan hati yang sedikit tenang. Air mata yang dah dua hari membasahi pipinya kini reda, seiring dengan jaminan yang diberikan Izwan. Dan sebelum balik tadi, dia sempat bertemu dengan Mahirah, menyatakan maafnya lagi sekali.
	"It's ok Zulaikha. Saya faham. Kalau saya di tempat awak pun, mungkin juga saya akan buat benda yang sama," balasnya.
	Zulaikha kurang percaya dengan apa yang dituturkan Mahirah itu. Tapi sekurang-kurangnnya permohonan maafnya diterima.
	"No hard feelings kan?" soal Mahirah kembali.
	"Huh? Apa tu?"
	"Owh, kosong-kosong?" tutur Mahirah lagi, kali ini sambil menghulurkan tangannya dengan senyuman.
	"Owh," balas Jas pendek, sambil menyambut tangan Mahirah.
	Jabat tangan Mahirah itu menambahkan tenang di hatinya. Membolehkan senyuman mula terbentuk di mulut gadis itu. Ketika itu Jas membayangkan dia dan Mahirah sebagai kawan yang baik. Tak keterlaluan kalau nak dikatakan yang Jas menyukai gadis itu.
	Kesemua itu, dan cuaca yang indah, membolehkan Jas melangkah ke rumah dengan girang. Hampir sahaja dia bersiul, menyanyi lagu kegemarannya. Tapi bila melihatkan ada mata-mata yang sedang memerhati, Jas hanya diam, sambil tersenyum keseorangan.
	Jika semuanya baik, 2 bulan lagi cuti sekolah akan bermula. Jika semuanya baik, Izwan akan dapat memujuk Hanis, dan mereka akan dapat berjumpa semula seperti sediakala, seolah-olah tiada apa yang berlaku. Dan mungkin juga Mahirah akan ada di situ, melengkapkan lagi kumpulan kecil mereka.
	Tapi, betullah kata orang tua-tua. Kita hanya mampu merancang. Tuhan yang akan menentukan segalanya. Jas, dengan langkah yang girang, kini sudahpun menghampiri rumahnya. Kakinya melompat-lompat di atas pasir pantai yang memutih, tanpa menyedari ada kereta polis yang sedang diparkir di jalan besar, tak berapa jauh dari rumahnya.
	Langkah Jas terhenti serta merta, sebaik sahaja terlihat dua orang anggota polis yang sedang berdiri di pangkin rumah. Seorang sedang mencekak pinggang, seorang lagi sedang berhadapan dengan mak, seperti sedang berbicara sesuatu dengannya.
	Apa yang terlihat di depan mata Jas sukar untuk ditafsirkan. Ia hanya mendatang banyak soalan yang menerpa dalam ruang fikirannya. Separuh dari dirinya seperti ingin berlari, mendapatkan mak, mendengar dengan lebih dekat apa yang sedang disampaikan oleh polis itu. Tapi, separuh lagi dari dirinya kaku, ditahan oleh ketakutan yang muncul entah dari mana.
	"Kenapa aku nak takut?" soal Jas di dalam hati. Tapi tiada jawapan yang keluar. Hanya, adengan di depan matanya yang masih lagi sedang berjalan. Kini, Jas dapat melihat raut wajah mak yang berubah. Seperti didatangi awan mendung. Jas meneruskan langkahnya ke depan, menghampiri rumahnya.
	"Mak, kenapa ni?" soal Jas, sebaik sahaja sampai. Kedua-dua anggota polis itu menoleh memandang Jas, lalu memandang mak kembali. Wajah mak sudah mula basah, dengan linangan air mata yang baru sahaja tumpah. 
	Sambil mengelap air mata, mak berkata, "Tu anak saya."
	Jas berjalan melepasi dua anggota itu, lalu mula memangku tubuh maknya itu. Terasa tubuh mak semakin berat, seperti hampir tersungkur. Barangkali apa yang didengarinya tadi menambahkan beban di hatinya.
	"Apa yang dah jadi?" soal Jas, tapi kini kepada dua anggota polis di depannya.
	Kedua-kedua anggota itu saling berpandangan. Memikirkan sama ada patut ke mereka menyampaikan apa yang mereka tahu pada Jas. Tapi, melihatkan mata gadis itu yang menjeling tajam, mereka akhirnya membuka mulut.
	"Cik, nama apa?"
	"Nama saya Jas."
	"Kami datang ni, nak sampaikan pada mak cik tentang Encik Khairi. Ayah kan?" 
	Jas sekadar mengangguk.
	"Ayah saya dah dua hari tak balik. Barangkali masih di laut," tutur Jas, berbohong.
	Kedua-dua anggota itu saling berpandangan lagi, disambung dengan keluhan yang panjang.
	"Maaf cik, kami sebenarnya jumpa mayat Encik Khairi pagi tadi, kawan dia yang jumpa, kat ladang getah lama sana."
	Jas tersentak. Barulah dia faham kenapa tubuh mak terasa berat. Kini rasa berat yang sama turut membelenggu hatinya. 
	"Ma...mayat?" soal Jas kembali.
	Kedua-dua anggota itu mengangguk. "Sekarang ni kami dah bawak mayat Encik Khairi ke hospital untuk bedah siasat. Insya-Allah, petang ni...eh cik, cik ok ke?"
	Jas tak mampu lagi memaut tubuh mak, lututnya yang sudahpun lemah tidak mampu lagi untuk menanmpung beratnya sendiri. Kini dia sudahpun berlutut, dengan memegang tubuh mak. Dia dan mak sama-sama terduduk, dengan wajah yang dirundung awan mendung. Mak sudahpun mengalirkan air mata sekali lagi. Jas sedang sedaya upaya menahan bah di matanya.
	"Cik, Puan, ok ke?" soal anggota polis di depan mereka. Kini mak pula yang sedaya upaya mencekalkan hatinya. Jas pula sekadar termenung kosong, memandang pangkin di depan rumah.
	"Ok, nanti kami akan ke hospital, untuk ambil mayat," tutur mak.
	"Ada apa-apa yang kami boleh bantu ke?" soal anggota itu lagi.
	"Kalau boleh, tolong sampaikan semua ni pada Tok Ketua boleh? Kami nak sangat bantuan dia untuk ke hospital. Kami tak ada kenderaan," tutur mak lagi.
	Kedua-dua anggota itu mengangguk, lalu terus berlalu pergi. Meninggalkan Jas dan maknya yang masih lagi terduduk, kedua-duanya saling berpelukan antara satu sama lain. Setelah beberapa ketika akhirnya bah di mata Jas tak mampu tertahan lagi. Ianya mula gugur membasahi pipi.	
	
3
	Video yang dimainkan di komputer itu sudah diulang lebih dari 20 kali. Namun Mahirah masih tetap tak berpuas hati. Diulangnya, lagi dan lagi. Sambil kepalanya ligat berputar mencari jawapan, dari persoalan yang menerpa. 
	Tangan Mahirah masih di tetikus, dan matanya terpaku di depan skrin. Tapi walaupun sudah dimainkan banyak kali, dibesarkan, difokuskan sampai tahap imej yang ada di skrin menjadi pecah, tapi jawapan yang dicari masih lagi tak ditemui. Yang ada hanyalah persoalan yang bertambah. Kini sudahpun menggunung.
	"TUK-TUK"
	Bunyi ketukan di pintu hampir sahaja tak didengari Mahirah. Mujurlah lelakinya memanggil. "Sayang."
	"Masuk."
	Hanis melangkah memasuki pejabat ketuanya, yang juga merangkap isterinya. Matanya terus terpaku pada Mahirah yang tak mengangkat lansung wajah. Mata si isteri terpaku pada skrin komputer. Entah kenapa rasa marah tiba-tiba sahaja muncul, tapi kecil sahaja, seperti bara api. Mahirah tak pernah berkelakuan sebegini. 
	"Sayang," panggil Hanis sekali lagi, disusuli dengan berdehem yang kuat. Ia berjaya menarik perhatian isterinya.
	"Ya," balas Mahirah, pendek. Wajahnya terkejut, seperti baru sahaja menyedari kehadiran Hanis di situ. Tapi sebentar sahaja, selepas beberapa saat Mahirah kembali merenung ke arah skrin.
	"Sayang tengok apa tu?" soal Hanis kembali. Mahirah tak menjawab, sebaliknya masih lagi termenung memandang sesuatu di depannya. Marah yang tadinya sekadar bara kini menyala.
	Hanis hampir-hampir sahaja ingin menutup skrin komputer itu, dia tak suka diperlakukan sebegitu. Diendahkan seperti dia lansung tak wujud. Mujurlah, Mahirah masih sedar dengan kehadiran suaminya.
	"Owh. Tak ada apa-apa. Abang nak apa?" soal Mahirah kembali, yang kini sudahpun mengalihkan sepenuhnya wajahnya dari skrin. Mata yang membiru itu kini merenung memandang Hanis, membolehkan lelaki itu melepaskan nafas lega.
	"Tadi Prof Shankar kata dia datang nak jumpa awak. Dia ketuk banyak kali tapi awak tak jawab," tutur Hanis, yang kini sudahpun melabuhkan punggungya di sofa. 
	"Owh," balas Mahirah, pendek. Menyedari akan kesilapannya dia mula menutup komputer riba di depannya. Memastikan perhatiannya penuh.
	"Jadi dia jumpa saya tadi. Dia mintak saya sampaikan pada awak," sambung Hanis lagi.
	"Apa dia?" soal Mahirah.
	"Dia cakap, kebanyakan mesin dan apparatus kita banyak rosak sebab eksperimen hari tu. Dia perlukan sekurang-kurangnya 2 bulan, untuk pastikan semua berada dalam keadaan yang baik, sebelum kita boleh teruskan lagi eksperimen kita. Itu, kalau tak termasuk dengan penambahbaikan yang dia nak buat."
	"2 bulan?" soal Mahirah. Hanis mengangguk. Gadis itu kini mencapai kalendar yang terletak di atas mejanya, sambil membelek-belek isi kalendar itu. Bila sampai ke helaian yang dikehendaki, mata gadis itu terbungkang besar. Sebelah tangannya mula menutup mulut yang sudahpun ternganga.
	"Sayang, kenapa ni?" soal Hanis, yang sudahpun menyedari perubahan wajah Mahirah.
	"Tarikhnya terlalu dekat," balas Mahirah, membuatkan Hanis menyengetkan kepala. "Huh?"
	Menyedari yang kata-katanya itu tak difahami Hanis, Mahirah memanggil lelakinya itu menghampirinya.
	"Boleh tak saya tunjuk awak sesuatu?" 
	Hanis bangun, menghampiri isterinya, yang kini sudahpun membuka kembali komputer. Sebaik sahaja lelakinya itu sampai, Mahirah terus memainkan kembali video itu dari mula.
	Gambar di skrin itu kabur, berbiji-biji seperti butir pasir, tapi sekali imbas sahaja Hanis sudah mengenali rakaman itu diambil di mana. Di laluan koridor sebelum menghampiri pintu besi yang menjadi tumpuan eksperimen. Pada mulanya tiada apa sangat yang boleh kelihatan di skrin. Hanya kegelapan dan bayang-bayang.
	"Ni masa..." tutur Hanis, tapi Mahirah terlebih dahulu menjelaskan.
	"Ni masa blackout hari tu. Nampak tak apa kat skrin ni?" soal Mahirah.
	Hanis menumpukan sekali lagi matanya pada skrin. Ya, walaupun dalam keadaan yang gelap dia masih boleh nampak, kelibat bayang yang menderu melepasi kamera, seperti ada sesuatu yang masuk dari pintu besi, ke ruang koridor. Terbeliak besar mata Hanis.
	"Tapi, tapi kita tak jumpa sesiapapun," tutur Hanis kembali. Ya, eksperimen sudahpun berlalu 2 hari lepas. Dari hari eksperimen sampai sekarang tiada sebarang tetemu tak diundang pun yang dijumpai di makmal ini.
	"Ya, saya tahu. Kemungkinan besar juga yang tetamu kita ni bukan datang dari masa kita. Dia datang dari masa yang lain, dan dia dapat kembali ke masa dia," jelas Mahirah.
	"Tapi macam mana. Rakaman ni menunjukkan yang dia bergerak satu hala je. Pintu yang besi tu sahaja yang bersambung dengan rumah tu. Pintu yang lain bersambung dengan makmal," bantah Hanis.
	Mahirah sekadar mengangkat bahu. "Saya tak tahu. Saya masih tak boleh fikirkan macam mana ia boleh berlaku. Yang saya tahu, itu je kemungkinan yang ada. Satu-satunya penjelasan yang boleh diterima. Tapi bukan tu je," tutur Mahirah lagi.
	Hanis tidak memberikan komen. Sekadar berdiri dan menumpukan matanya pada skrin. Tapi entah kenapa debaran sudah pun bermula di jantungnya. Perlahan sahaja, tapi ia tetap terasa.
	"Saya cuba untuk terangkan gambar ni, dan masukkan ia dalam PhotoShop. Saya adjust dia punya exposure, dan terangkan sikit brightness dia. Sekarang awak nampak tak apa yang saya nampak?" soal Mahirah.
	Berkerut dahi Hanis, cuba untuk memahami apa yang dimaksudkan isterinya itu. Pada mulanya dia tak dapat membaca apa yang sedang dilihat di skrin. Bayang yang tadi melintas tidak lagi hitam sepenuhnya. Ia memakai sesuatu di badannya. Barangkali T-shirt yang berwarna putih (yang putihnya sudah tercemar dengan kekotoran), dan juga seluar jeans. Disebabkan bayang itu melintas, ia nampak kabur di depan skrin, tapi....
	Mata Hanis terbeliak sekali lagi. Tapi gerak matanya itu tak terisi dengan amarah, tak seperti tadi. Kerana matanya itu mengenali apa yang sedang dilihat di skrin. Ya, walaupun khabar, dia kenal gerak tubuh kawannya yang sudahpun lama menghilang.
	"Bahu yang lebar, gerak kaki yang kurang sempurna, tapi pantas. Tak akan awak dah lupa, ini kawan lama awak kan?" soal Mahirah kembali.
	Hanis tak menjawab, sebaliknya mengambil tempat duduknya di sebelah Mahirah. Wajahnya yang tadi seolah bersinar kini malap, hilang bersama darah yang tak lagi menyentuh muka.
	"Apa maksud semua ni Mahirah?" 
	Mahirah menggelengkan kepala. Wajahnya turut sama pucat. "Saya tak tahu. Semua ni macam ada perkaitan antara satu sama lain, tapi...."
	"Mungkin tu bukan dia. Sebab gambar ni kabur, kita tak nampak pun dengan jelas muka yang dalam video ni," potong Hanis.
	"Saya pun fikir macam tu pada mulanya. Tapi berapa banyak kali pun saya cuba untuk menipu diri saya, mengatakan yang dalam video ini bukan DIA, saya tak boleh. Sekali imbas je saya boleh tahu, yang berlari itu Jas," tutur Mahirah.
	Hanis menggelengkan kepala. "Tapi kita tak tahu tu. Ia boleh jadi sesiapa sahaja. Yang kebetulan ada gaya larian yang sama dengan Jas!"
	"Tolonglah Hanis. Kalau betul pun ada orang macam tu dalam dunia ni, siapa lagi yang tahu pasal rumah ni? Awak sendiri cakap, yang dia hilang bila dia naik ke atas rumah lama ni, 10 tahun yang lalu. Ada kemungkinan tak, yang dia sebenarnya tak hilang, tapi kita yang bawak dia ke sini?" soal Mahirah kembali.
	Hanis tak menjawab, sebaliknya hanya berpeluk tubuh. Berkerut dahinya memikirkan soalan yang baru sahaja menerpa dari Mahirah. Kini barulah dia faham kenapa hatinya dari tadi berdebar. 
	"Hanis?" panggil Mahirah, bila suaminya itu sekadar diam.
	"Kalau awak kata kita yang bawak dia ke sini, mana dia sekarang?" 
	Mahirah mengangkat bahu. "Mungkin dia dah ada kat luar sana. Terlepas dari makmal kita."
	Hanis menggelengkan kepala. "Tak mungkin. Dalam keadaan blackout macam tu, tak ada siapa pun boleh keluar dari makmal ni. Lagipun blackout tu tak sampai 5 minit pun. Tak mungkin dia boleh keluar dari sini secepat tu."
	"Ok. Kita abaikan teori saya tu. Tapi, macam yang saya cakap, ni, yang baru sahaja keluar dari pintu besi ni, kawan lama awak. Jas, yang dah menghilang 10 tahun yang lalu," tutur Mahirah lagi.
	"Pada hari yang sama ayah meninggal dunia," tutur Hanis lagi. Mahirah tak menawarkan sebarang komen, sekadar memegang tangan dan bahu suaminya, menawarkan pelukan simpati. Mahirah dapat merasakan debar di jantung Hanis, yang kencang didorong taufan taufan di dalam hatinya. Perlahan-lahan dia mengurut belakang badan suaminya, mengharapkan debar itu surut.
	"Saya pun tak suka dengan apa yang kita jumpa ni sayang. Ia mewujudkan perkaitan yang kita tak tahu selama ni wujud. Berapa banyak lagi perkaitan macam ni yang ada kat luar sana, menunggu masa untk menjerat kita yang alpa?" 
	Hanis perlahan-lahan menoleh tubuh Mahirah, sambil memegang kedua belah bahu isterinya itu. "Apa yang awak cuba sampaikan ni?" 
	"Awak kata yang bila Jas naik je ke rumah lama tu, terus kerumunan berdarah turun, dan menyerang seluruh kampung," tutur Mahirah, Hanis sekadar mengangguk.
	"Dan eksperimen kita yang kedua akan hanya boleh dilakukan 2 bulan lagi, menghampiri 16 Jun," tutur Mahirah lagi.
	Kini, bukan sekadar kelopak mata Hanis sahaja yang terbuka besar, mulutnya turut sama ternganga, diikuti dengan telepak tangan yang mula menutup pintu mulut. "Maksud awak.... kita...?"
	Mahirah mengangguk. "Ya, kemungkinan besar, eksperimen kitalah punca kerumunan berdarah tu datang."

4
	Di tepi pantai, bersaksikan ombak yang menghempas lembut, dengan gerak manja, seolah-olah sedang membelai pasir pantai. Angin yang datang, bertiup perlahan, menyejukkan tubuh badan, tapi tak terlalu kuat sehingga mengerbangkan rambut ke belakang. Cahaya matahari juga turut sama bersinar indah, tak terik, mewujudkan suasana yang damai buat manusia di bawahnya.
	Jas, yang sedang duduk di atas batang pokok kelapa, sedang terpaku memerhatikan air laut yang membiru. Ketenangan yang ada di sekitar, berbeza sungguh dengan apa yang sedang dirasai dalam hatinya. Hati Jas kini bak dilanda taufan yang garang. Seluruh perasaan yang ada dalam dirinya kini berputar pada kelajuan yang tinggi, berkecamuk dan bercampur antara satu sama lain, sehingga menerbitkan air mata yang sudahpun turun laju, sejak 2 hari yang lepas.
	"Kau tahu tak bapak kau tu dah berhutang ribu-ribu dengan aku? Untuk beli najis tu? Selagi aku tak dapat duit tu, jangan harap kau dapat tanam bapak kau kat kampung ni!"
	Kata-kata Tok Ketua itu masih terngiang-ngiang di ruang memorinya. Menambahkan lagi sebak yang sudahpun menggunung di dada. Disebabkan keengganan Tok Ketua, Jas dan mak terpaksa meminta bantuan hospital, untuk menanam mayat ayah di kubur berdekatan dengan bandar. Sekarang, jika Jas ingi melawat kubur ayahnya sendiri, dia terpaksa menaiki bas.
"Hidup menyusahkan orang, dah mati pun nak menyusahkan orang lagi!"
	Suara yang bergema di ruang memori itu tak dikenalinya. Hanya didengari ketika dia sedang pulang dari sekolah. Melihat raut wajah penutur kata-kata itu sudah cukup sebagai kepastian. Yang dituturkan itu merujuk kepada ayahnya. Basah lagi pipi Jas
	Adakah ini nasibnya? Anak kepada sang penaagih yang kini dipinggirkan masyarakat. Ketika ayahnya dimandikan, disembahyangkan, tak ada seorang pun dari penduduk kampung yang datang memunculkan diri. Barangkali mereka tak tahu, ataupun mereka tak mahu dikaitkan dengan si penagih dadah.
	"Jas..."
	Lembut suara panggilan itu. Tanpa menoleh pun Jas tahu yang Izwan yang sedang berdiri di belakang, memanggil namanya. Jas mengambil keputusan untuk tak menjawab panggilan itu. Izwan melangkah perlahan, menghampiri kawannya dari belakang.
	"Jas...maaf, aku baru dapat tahu."
	Jas memejam matanya sekuat yang mungkin. Menahan bah air mata yang masih lagi tak kering. Sebak di dadanya yang tadi menggunung, kini hampir membuak, menunggu masa untuk meletus. 
	"Bapak kau tak beritahu?" soal Jas, perlahan. Hendak menyembunyikan tanda sebak pada suaranya. Izwan yang faham maksud di sebalik soalan itu kini berdiri di depan Jas, sambil menunduk memandang sahabatnya itu.
	"Jas, kau pun tahu bapak aku macam mana kan, aku mintak maaf," tutur Izwan, sambil cuba untuk bertentang mata dengannya. Tapi Jas mengalihkan pandangannya, memandang kosong pada laut di depan.
	"Kau tak perlu minta maaf apa-apa Izwan. Kau tak salah dalam hal ni. Bapak kau pun tak salah. Aku yang salah, sebab dilahirkan jadi anak penagih," balas Jas kembali.
	Kini tiba giliran Izwan pula untuk menundukkan wajah. Kata-kata Jas tadi menusuk terus di dadanya. 
	"Jas.." tutur Izwan, sebak.
	"Aku..aku dah beritahu pada Hanis, pasal ayah kau. Dia tak dapat nak balik hari ni. Tapi dia cuba untuk balik hujung minggu ni. Dia..."
	Izwan tak dapat menghabiskan bicaranya, kerana tangannya terlebih dahulu digenggam Jas.
	"Ada along cari bapak aku semalam."
	Izwan terkedu. Situasi Jas yang sudahpun kini tak mampu bangun kembali. Kerana tangga yang hampir menghempapnya. 
	"Kenapa?" soal Izwan kembali, walaupun tahu yang jawapan sudapun ada di ruang kepalanya.
	Suara Jas kembali sebak, membuatkan pertuturannya tak sempurna. Tapi Izwan masih dapat menangkap apa yang dikata.
	"Bapak aku pinjam RM 10,000 sebelum dia meninggal. Katanya nak beli bot baru. Tapi aku tak pernah nampak pun bot tu," jelas Jas kembali.
	Izwan mengangguk tanda faham. Tapi dia hanya mendiamkan diri. Tak mampu menawarkan sebarang ulasan.
	"Mak aku keluar ke bandar hari ni. Nak mula minta kerja. Jual kuih je tak cukup. Duit yang kami ada ni hanya cukup-cukup makan je. Aku pun rasa nak buat benda yang sama."
	"Jas?" soal Izwan, meminta kawannya itu menjelaskan dengan panjang lebar ayat terakhirnya. Jas sekadar menunjuk, dengan wajah yang dipenuhi awan mendung. Basah seluruh pipinya.
	"Mak aku tak bagi. Dia kata aku kena habiskan sekolah. Tapi tak akanlah aku nak biarkan mak aku macam tu. Seorang diri membanting tulang demi aku."
	"Tapi mak kau cakap betul Jas. Kau kena habiskan sekolah. Zaman sekarang ni orang tak ada sijil susah nak dapat kerja."
	Jas menawarkan senyuman yang separuh masak. "Aku kena cuba. Aku tak boleh biarkn mak aku keseorangan. Aku nak cari kerja mulai esok." Gadis itu tiba-tiba bangun, membuatkan Izwan mendongak dengan mulut yang terkedu. Sukar untuk dia menerima apa yang berlaku, tapi sukar juga untuk dia menghalang hati yang cekal seperti Jas. Dia hanya mampu memerhati.
	"Maaf Izwan. Kau cakap dengan Hanis dia tak payahlah balik jumpa aku. Aku pun masih takut nak jumpa dengan dia. Aku takut, yang dia tak boleh maafkan aku," tutur Jas lagi, yang sudahpun berlalu melangkah pergi, tanpa menoleh lansung ke belakang.
5
	Seluruh penduduk Camar sedang enak dibuai mimpi ketika Sangkala datang dengan bala tenteranya. Gegaran yang dirasai pada mulanya disangkakan serangan kerumunan berdarah. Rupanya ia serangan manusia yang dipenuhi dengan amarah.
***
	Bunyi penggera yang kedengaran membangunkan terus Zulaikha dari tidur yang kurang enak. Mimpi yang dah beberapa hari menjengah tidurnya, terhenti di tengah. Zulaikha bangun pantas, terduduk di atas katil, sambil matanya melilau ke kiri dan kanan, melihat bilik sakit yang masih lagi kosong.
	Bunyi penggera itu masih lagi bersahut-sahutan, menimbulkan debar di hati gadis itu. Zulaikha tahu penggera itu menandakan yang mereka sedang diserang. "Sangkala ke?" tutur Zulaikha seorang diri.
	Tanpa berfikir panjang, Zulaikha menolak selimut, dan mula menyarung selipar di bawah katilnya. Seluruh badannya masih lagi terasa sakit, tapi dia tak mahu terperangkap di sini menanti penyerang Camar. Dia perlu membantu mana yang perlu.
	"Zulaikha!" Dalam kesusahan Zulaikha ingin menyarung selipar (sampai naik berpeluh), dia tak menyedari kehadiran Hamid di depan pintu. Kawannya itu yang berlari-lari anak menghampirinya, kini sudahpun lengkap berpakaian tempur. Hamid yang kini sedang berdiri di depan Zulaikha mencampakkan sebuah bagasi di atas katil.
	"Kau boleh bergerak tak?" soal Hamid.
	Zulaikha mengangguk. "Sakit aku dah surut sikit."
	"Kalau macam tu kau bersiap. Kita kena pergi dari sini," tutur Hamid kembali.
	"Sangkala ke?" soal Zulaikha.
	"Ya. Tapi mereka masih lagi di luar. Mereka masih tak dapat lepas pengawal sempadan," jelas Hamid.
	Zulaikha melepaskan nafas yang lega. Dia menoleh memandang beg baju yang sudahpun terbuka. Kelihatan sepasang baju dan seluar tersedia, berserta dengan uniform tempur yang barangkali lebih sesuai dengan situasi semasa. Ada juga sepucuk pistol yang terletak kemas di tepi timbunan baju. Zulaikha sudah mula mengambil baju untuk disalin, ketika dia tersedar sesuatu. Matanya tajam menjeling memandang Hamid yang dari tadi hanya berdiri bak pengawal di depannya.
	"Apa dia?" soal Hamid, tak faham dengan jelingan tajam itu. 
	 "Tak akanlah aku nak tukar baju depan kau!?" 
	"Owh," tutur Hamid yang mula menggaru kepala, sambil memalingkan badan, dan duduk di katil yang jauh dari Zulaikha. Membolehkan gadis itu menyalin baju dan bersiap.
	"Berapa ramai?" soal Zulaikha.
	"Tak pasti. Tapi nampak macam Sangkala bawak semua bala tentera dia," balas Hamid.
	"Perang," tutur Zulaikha, pendek. 
	Hamid mengangguk, walaupun tahu bahasa badannya itu tak mampu dilihat Zulaikha. "Dia nak hapuskan semua yang boleh menentang."
	"Ataupun ada sesuatu yang sedang dicarinya?" soal Zulaikha kembali. Memori perbualan dia dan Sangkala kini sedang dimainkan semula di ruang fikirannya. Berulang-ulang membentuk satu hipotesis yang masih lagi kabur.
	Hamid yang kurang faham menoleh ke belakang, "Apa..."
	"Oi! Jangan toleh!!"
	Hamid mengangkat tangannya, tanda meminta maaf, lalu pantas berpaling kembali ke depan. "Apa maksud kau?" tutur Hamid, menghabiskan soalannya.
	Zulaikha yang sudahpun selesai menyarungkan baju mengeluh, melangkah menghampiri Hamid. Sambil meletakkan tangan di atas bahu lelaki itu, Zulaikha berkata, "Kita cuma tahu Sangkala tu musuh kita. Tapi kita tak pernah tahu apa yang dia sebenarnya nak. Kenapa dia beria sangat bermusuh dengan Camar dan seluruh penduduknya?" Zulaikha melontarkan persoalan.
	Hamid kini mendongak memandang Zulaikha yang memandang kosong ke depan. Parut terbakar di wajah gadis itu kelihatan jelas di matanya. Membuakan mendung di gadis itu kelihatan seperti ribut yang menanti untuk menjelma.
	"Sebab prof?" soal Hamid, juga melontarkan jawapan.
	"Huh?" soal Zulaikha, tidak faham dengan apa yang dimaksudkan Hamid.
	"Razif cakap, yang Sangkala hanya bermusuh dengan kita sebab Prof Shankar," jelas Hamid.
	Zulaikha terkedu, memikirkan kata-kata Hamid. Apa yang dia tahu selama ini, Sangakala adalah ketua kultus, di mana pengikutnya percaya Sangkala bakal menyelamatkan mereka dari bencana akhir zaman. Tapi tak pernah pula dia mendengar nama Shankar disebut-sebut pengikut Sangkala.
	Zulaikha menggelengkan kepala. "Aku tak rasa begitu. Apap-apa pun kita perlu jumpa Prof. Mungkin dia ada jawapannya. Aku pun ada benda nak ditanya pada prof."
	Mendengar sahaja nama prof wajah Hamid berubah seperti baru sahaja lepas ditampar. Dia terus pantas menggelengkan kepala. "Tak boleh Zulaikha. Kita kena keluar cepat dari sini!"
	"Kenapa? Aku boleh lawan mereka. Siapa sahaja yang Sangkala hantar aku boleh tumpaskan."
	"Arahan prof. Dia suruh kita tinggalkan tempat ni secepat mungkin," tutur Hamid lagi.
	Barulah Zulaikha faham apa yang berlaku. Mengapa Hamid kini berada di biliknya, memintanya bersiap secepat mungkin. Prof meminta Hamid untuk membawanya melarikan diri, meninggalkan Camar di belakang.
	"Tak boleh," tutur Zulaikha sambil mennggelengkan kepala. "Aku tak boleh tinggalkan Camar macam tu je. Aku perlu jumpa Prof. Banyak lagi aku nak tanya pada dia," sambung Zulaikha sambil berjalan melepasi Hamid menuju ke pintu. Pistol sudahpun tersisip kemas di belakang seluarnya, membuatkan Hamid kaku sebentar. Tapi sebaik sahaja kaki Zulaikha setapak keluar, tangan Hamid terlebih dahulu menahan tangan Zulaikha.
	"Jangan Zulaikha. Kita kena keluar dari sini. Prof suruh aku pastikan kau selamat," tutur Hamid.
	Zulaikha menggelengkan kepala dan kini berpaling memandang kawannya. Di luar, kedengaran bunyi dentuman yang semakin kuat, menandakan Sangkala dan orang-orangnya yang semakin hampir.
	"Hamid, aku tak boleh pergi tinggalkan tempat ni macam tu je. Prof Shankar adalah segalanya buat aku. Dia yang selamatkan aku selama ni. Tak akanlah aku nak tinggalkan dia berhadapan dengan Sangkala sendirian?" hujah Zulaikha.
	Hamid terdiam. Beribu hujah cuba dibentuk, tapi tak ada satu pun yang mampu diutarakan. Hanya arahan dari Prof Shankar sahaja yang terlintas di ruang fikirannya.
	"Tapi, prof Shankar cakap..."
	Zulaikha kini memegang bahu Hamid, "Camar perlukan kita Hamid. Tak akan kita nak larikan diri masa Camar diserang. Tak akan kita nak jadi penakut?" tutur Zulaikha lagi, cuba menjentik perasaan kawannya itu. 
	Akhirnya Hamid melepaskan keluhan yang panjang, lalu mengangguk. "Mari, aku rasa prof masih ada di bilik kawalan."
	Zulaikha tersenyum lalu mengikut Hamid yang membawa mereka melepasi koridor bilik sakit. Di luar bunyi letupan kini semakin hampir, menandakan Sangkala kini sudahpun berada di pintu Camar.

6
	Camar, yang terletak di ruang bawah tanah hanya ada satu pintu yang diketahui oleh penduduknya. Pintu yang terletak di ruang kereta api bawah tanah terlindung dengan simbol dan kod rahsia yang hanya diketahui oleh penduduk Camar. 
	Namun begitu, disebankan Camar merupakan bekas stesyen kereta api bawah tanah, ia tetap terletak di tengah-tengah landasan kereta api. Dan walaupun ia telah ditutup dengan dua dinding besi, dan laluan itu telahpun ditutup dengan runtuhan ketika serangan Kerumunan Berdarah, ia tetap boleh dimasuki, terutama pada siapa yang mencari.
	Kerana itulah Shankar dan juga ahli majlis tertinggi meletakkan pengawal sempadan di kawasan darat, berhampiran dengan bangunan runtuh. Kerana di situlah merupakan kawasan masuk Camar yang masih ada, terdedah kepada serangan musuh.
	Kini, pengawal sempadan yang ada semuanya sudahpun terkorban. Sangkala berjalan ke depan, tanpa menghiraukan mayat pengawal yang bergelimpangan, masing-masing dengan tubuh yang sudahpun dimamah peluru. 
	"Kau! Pergi! Sini bukan.... tempat kau!!" 
	Jeritan dari salah seorang pengawal yang masih lagi boleh menghela nafas membuatkan Sangkala menoleh. Dengan perlahan Sangkala melangkah, menghampiri pengawal itu, yang masih lagi memuntahkan darah dari mulutnya. Nafas pengawal itu sudahpun tersekat-sekat, menahan sakit dan perit yang terlampau. Kini matanya pula terbeliak besar, melihatkan Sangkala dengan topengnya menghampiri, sambil mengeluarkan sebilah pisau dari sarung di kakinya.
	"Aku Sangkala. Betul cakap kau. Tempat aku bukan di sini. Bukan di kalangan kau makhluk hina yang kini hanya menunggu masa."
	Sangkala menuturkan kata-kata itu sambil menusuk pisau ke peha sang pengawal. Darah termuntah dari mulut pengawal yang kini sudahpun menjerit kerana kesakitan yang dirasa kini sudahpun meningkat berkali ganda. Terpercik darah itu ke topeng Sangkala, yang sedikit pun tak terkesan dengan jeritan yang didengarinya. Kerana di balik topeng itu, Sangkala sedang tersenyum.
	Tak sampai beberapa ketika, pengawal itu sudah tak lagi menjerit. Pisau itu yang kini sudahpun menghampiri kelengkang, dibiarkan terbenam. Sangkala yang sudahpun puas, kini bangun mengepelai orang-orangnya. Yang semua sudahpun bersedia untuk menggempur Camar.
	Hari ni, dendamnya akan terbalas.
***
	Dengan dentuman yang sudahpun terhenti, Zulaikha dan Hamid berlari sepantas yang mungkin. Destinasi mereka terletak di tengah-tengah Camar, pejabat prof Shankar yang juga merupakan bilik majlis tertinggi. Tapi langkah mereka dihalang puluhan penduduk Camar yang masing-masing sedang berpusu-pusu melarikan diri.
	Masing-masing dengan wajah yang sugul, ada yang dirundung ketakutan, ada yang sudahpun meraung. Lebih-lebih lagi bila mengetahui musuh sudahpun ada di depan pintu.
	"Mana mereka nak pergi?" soal Zulaikha, sedaya upaya cuba untuk mengemudi laluan yang cepat buatnya. Dia terpaksa menepis dengan lembut penduduk Camar yang masing-masing hanyut dalam ketakutan ataupun kesedihan, sampai tak menyedari kehadirannya.
	"Majlis tertinggi dah keluarkan arahan untuk berpindah," balas Hamid, yang menyusur tak jauh dari belakang. Dia pun kelihatan bersusah payah merentas lautan manusia yang datang dari arah bertentangan.
	Zulaikha membawa dirinya ke tepi tangga, bersandar sambil menunggu ketibaan Hamid. Kepalanya ligat berpusing, diikuti dengan debar di jantung. Resah melihat penduduk Camar yang masing-masing sudahpun melarikan diri. Adakah ini pengakhirannya?
	"Kita nak lari ke mana?" soal Zulaikha, sebaik sahaja Hamid hampir.
	Hamid tercungap-cungap sambil menarik nafas yang panjang. "Ke utara. Sanktuari Merak masih lagi terbuka."
	"Mereka nak terima kita ke?" soal Zulaikha, cuba mengingatkan kembali lawatannya kali terakhir ke Merak. Mereka ada masalah mereka sendiri, mana mungkin mereka boleh menerima masalah dari Camar.
	Hamid mengangkat bahu. "Kita tak ada tempat lain lagi nak pergi."
	"BOOOOM!!!"
	Bunyi letupan itu menggegarkan seluruh isi Camar. Hamid dan Zulaikha hampir sahaja melutut, takut-takut bumbung yang melindungi mereka runtuh. Dengan tangan di telinga, mata Hamid tertumpu pula pada dinding besi yang ada di penghujung Camar. Asap yang berkepul-kepul dari situ mengesahkan apa yang dirasa.
	"Mereka dah pecah masuk. Mereka dah pecah masuk!!" jerit salah seorang dari penduduk Camar.
	Jeritan itu bagaikan wabak, merebak ke seluruh penduduk Camar. Masing-masing yang tadinya bergerak separa tenang kini sudahpun huru-hara. Masing-masing sudah mula berlari, dalam keadaan lintang pukang, menuju ke arah yang bertentangan. Dengan jeritan yang hingar-bingar, suasana di dalam Camar terus berubah menjadi medan perang.
	Tiba-tiba sahaja salah seorang dari mereka menangkap tangan Zulaikha, membuatkan gadis itu terkejut. Kelihatan seorang perempuan yang basah pipinya, memandang wajah Zulaikha dengan penuh pengharapan.
	"Tolong, tolonglah kami, wira. Wira dari Teramung masa," tutur perempuan tua itu, seperti merayu. Zulaikha kaget sebentar, tak mampu bersuara. Kata-kata perempuan tua itu terasa seperti tajam, memusuk ke jantungnya.
	"Zulaikha, mereka dah masuk ke dalam. Kita kena cepat," mujurlah Hamid ada di situ, memecah kekakuannya. Zulaikha menarik tangannya, sekuat yang mungkin, dan mengikut Hamid yang kini sudahpun berlari jauh di depan. Sempat Zulaikha menoleh melihat perempuan tua itu yang matanya masih lagi terpaku melihatnya. Ada sesuatu pada pandangan perempuan itu yang menusuk ruang memorinya yang masih lagi berkunci.
	Tapi Zulaikha berpaling semula ke depan. Fokusnya masih lagi pada Prof Shankar. Dan melihatkan orang-orang Sangkala yang sudahpun melepasi sempadan Camar, dia perlu bergerak lebih pantas. 
Di Sebalik Kegelapan
Oleh Abu Hudzaifah
"When you gaze long into the abyss, the abyss also gazes into you" -Friedrich Nietzsche
Bahagian 1: Ayah
      Memori boleh diibaratkan sebagai makhluk yang penuh kedengkian. Dengki terhadap kegembiraan manusia. Bila mana sahaja gembira hendak menjelma,memori membawa duka dan lara. Memadam sinar gembira yang baru hendak menyala.
      Begitulah yang dialami Adrina. Ketika yang lain sedang menikmati kejayaan, Adrina dibawa memori menelusuri zaman silam.
Ke saat 20 tahun yang lalu.
      Adrina masih ingat hari itu. Ianya sama seperti hari yang lain. Bangun pagi,sarapan. Pergi berjalan kaki ke sekolah,ditemani oleh kawan-kawan.Belajar dan bermain,seperti mana kanak-kanak yang lain.
      Memori kini membawanya ke saat dia pulang ke sekolah,pada hari tersebut. Kerana rumahnya terletak tidak jauh dari sekolah,berjalan kaki memang menjadi kebiasaan. Lebih-lebih lagi apabila bersama rakan.
      Membuatkan perjalanan balik,sesuatu yang indah baginya. Hari itu juga cuaca cerah. Tak terlalu panas,tak terlalu mendung.Cikgu-cikgu juga tidak meninggalkan sebarang kerja rumah. Rakan baiknya juga menjemput ke parti hari jadi hujung minggu.
      Pendek kata,hari itu,adalah hari yang normal baginya. Hari yang ceria dan indah. Tapi sayangnya, panas tidak sampai ke petang.
      Adrina mula sedar ada sesuatu yang tidak kena,apabila melihat pintu rumah terbuka luas. Selalu,memang hanya dia sahaja yang akan ada di rumah,waktu tengah hari. Ibu dan ayahnya,masih di tempat kerja ketika ini.
      Adrina menoleh ke kiri dan kanan. Mencari petunjuk apa yang sedang berlaku. Bola matanya kemudian tertumpu pada tombol pintu. "Tiada tanda dipecahkan, aneh," tutur Adrina dalam hatinya.
      Adrina mula menunduk. Diintai matanya perlahan-lahan ke dalam rumah. Kelihatan tiada sesiapa berada di dalamnya. Tapi ekor mata Adrina tertangkap sesuatu.
      Kelihatan kasut kulit berwarna coklat berselerak di atas lantai, dengan stokin dibuka tidak sempurna. Minda Adrina membentuk satu kesimpulan.
      "Hm, ayah tak tahan nak berak lah tu," getus Adrina kembali. Lega, Adrina masuk ke dalam rumah dan menutup rapat pintu depan. Sangkanya tadi, ada sesuatu yang merbahaya menanti dalam rumahnya.
      Setelah membuka dan menyusun kasutnya dan ayahnya, Adrina masuk ke dalam rumah. Puas dicari kelibat ayahnya di dapur dan tandas, tapi tidak kelihatan.
      Aneh, fikir Adrina dalam hati.Tiba-tiba, bergema satu jeritan yang sangat kuat. 
Adrina yang kenal suara jeritan itu, bergegas mendapatkan ayahnya.
      "Ayah, ayah, kenapa tu?" tutur Adrina, cemas. Seperti menjawab persoalan itu, jeritan yang lebih kuat bergema.Adrina terus menuju ke sumber jeritan itu. Ke bilik kerja ayahnya. Berbagai imej buruk muncul dalam kepalanya.
      "Apa yang berlaku kepada ayahnya? Adakah dia berseorangan, atau dicederakan seseorang?" Kesemua itu menyebabkan cemas menyelubungi Adrina. Membuatkan dia mula takut akan keselamatannya.
      Ah, persetankan semua itu. "Ayah, Adrina datang, ayah." "Jangan Adrina, jangan dekat, bahaya. Arggggggggggggggghhhhhhhhh!" Jeritan yang lebih kuat bergema, membuatkan cemas tadi bertukar menjadi seram.
      Adrina mula menikus," Ayah?" Kecil sahaja suaranya.Perlahan Adrina memasuki bilik ayahnya. Bilik yang memang biasa dijejakinya. Biasanya bilik ini kemas, segala dokumen tersusun rapi di tempatnya.
      Tapi hari ini,bilik itu bersepah. Dengan kertas bertebaran di atas lantai. Bukan itu sahaja, kertas itu diconteng dengan lakaran yang tidak difahaminya.
      Susana dalam bilik ayahnya cukup berbeza. Sejuk terasa sehingga ke tulang. Gelap bagai terlindung dek awan. Dan kontang tanpa sebarang kelibat manusia.
Bagaikan melangkah ke alam yang berbeza.
      Jauh di sudut bilik itu, kelihatan ayahnya. Mengerekot di sudut dinding.Adrina bergegas cuba mendapatkan ayahnya. Tapi belum sempat Adrina mendapatkannya, ayahnya meronta kuat tiba-tiba, mengeluarkan jeritan yang mampu menggegarkan jantung.
      Adrina kaget sebentar, hampir terduduk. Dia tidak faham apa yang sedang berlaku. Ayahnya kelihatan seperti menanggung sakit yang amat dahayat. Tapi tiada siapa yang menyakitkannya.
Dan sakit itu bermula dari kepala.
      "Ayah, kenapa ni,ayah," tutur Adrina terketar-ketar. Ayahnya masih meronta,dengan jeritan yang sangat kuat. Membuatkan jantung Adrina hampir gugur.
Apa yang berlaku selepas itu menghantui Adrina sepanjang hidupnya.
      Apabila melihat Adrina, ayahnya berhenti, dan hanya tersenyum. Tangannya mengambil sesuatu dari atas meja, dan mulutnya mengucapkan kata perpisahan.
      "Adrina, ayah sayang kamu. Q'weh hendak ke mari. Q'weh hampir tiba. Ayah perlu hentikannya".
      "Ingat Adrina, ayah sayang kamu,". Serentak dengan itu satu jeritan yang kuat bergema,dan terhenti apabila pen yang dipegang tertusuk di kepala.
Dengan darah ayahnya terpecik di wajah, Adrina menjerit sekuat hati, menggantikan jeritan ayahnya tadi.



Bahagian 2: Hitam
      Adrina tersedar dari lamunan apabila tepukan gemuruh bergema memenuhi dewan. Ia membawanya semula ke masa kini.  Masa untuk meraikan kejayaan.
      Dewan National Science Foundation ini kini dipenuhi dengan wartawan, dari seluruh dunia. Mereka semua sedang menantikan pengumuman penemuan sains terbaharu. Penemuan hasil usahanya dan pasukannya.
Imej pertama lohong hitam yang selama ini dianggap mustahil telah berjaya mereka capai. Ia hasil usaha selama lebih dari 5 tahun. Melibatkan lebih daripada 50 orang penyelidik, dari seluruh dunia.
      Tapi jika rakannya sedang bergembira, meraikan pencapaian masing-masing,Adrina pula sedang berduka. Menelusuri memori dan kenangan silam.
      Tapi apakan daya, memori bukanlah sesuatu yang mampu dikawalnya. Yang mampu dikawal hanyalah emosinya. Dan rasa yang tersemat dalam dirinya.
      Adrina faham, kenapa memori itu menjengahkan dirinya hari ini. Kerana penemuannya,ada kaitan dengan apa yang berlaku pada ayahnya.
Itulah yang dipercayai Adrina sepenuh hati.
      Mata Adrina merenung lama ke arah imej yang ditangkap pasukannya. Yang kini sedang dipertotonkan di seluruh dunia. Bergema sekali lagi tepukan gemuruh dari hadirin di dewan.
      "Ia penemuan yang merubah dunia!" Kata mereka.Tapi ia tidak sedikitkan memberi kesan kepada Adrina. Dia hanya mahu mencari jawapan.
      Mungkin di sebalik lohong hitam,ada apa yang di carinya. Jawapan kepada persoalan yang sudah lama membelengguinya.
      Seperti memahami persoalan dalam hati Adrina, imej lohong hitam itu kelihatan bergerak. Adrina tersentak. Menoleh ke kiri dan ke kanan.
      "Apakah yang aku lihat ini?" Getus Adrina dalam hati. Imej yang mulanya pegun itu mula menghamburkan bendalir hitam dari celah lingkaran cahaya.
      Bendalir hitam itu tidak seperti apa yang pernah dilihatnya. Ia bergerak seperti cecair, tapi sifat luaran seperti pepejal. Ia mengeluarkan asap, tapi bukan kerana panas, tapi seolah ia sedang bernafas.
      Dan bagaikan makhluk hidup, bendalir itu berdenyut dalam satu kitaran. Semakin lama semakin ke depan. Setiap yang dijejaknya menjadi hitam. Berakar, dan mereput dalam kegelapan.
      Adrina hampir kaku. Dia tidak percaya dengan apa yang dilihatnya. Di kiri dan kanannya semua orang meneruskan urusan seperti biasa. Mendengar ucapan tanpa menghiraukan bendalir yang hampir menelan mereka.
      Adrina hampir sahaja menjerit melihat jejak yang ditinggalkan bendalir itu. Setiap manusia yang ditelannya muncul semula penuh dengan reput di wajah. Bagaikan kulit kayu yang dipenuhi dengan ulat. Wajah mereka masing-masing terbeliak, dengan bendalir mengalir menggantikan air mata.
      Tapi mereka masih lagi hidup. Tangan mereka masih lagi mampu bertemu, membuat tepukan gemuruh bagaikan satu ritma yang menjemput kematian.
      Adrina melangkah perlahan ke belakang. Tidak mahu duduk lebih lama di sini. Dia tidak sanggup lagi melihat apa yang berlaku di depannya.
      Dengan perlahan, Adrina meloloskan diri. Meninggalkan dewan yang masih lagi gemuruh dengan bunyi tepukan. Dalam riuh itu, Adrina terdengar satu bisikan
"Q'weh menanti"

Bahagian 3: Jawapan
      Memori memang makhluk yang sangat dengki. Jika memori kematian ayahnya lansung tak boleh dilupakannya, memori indah ketika Adrina membesar hanya tinggal samar-samar sahaja.
      Apa yang Adrina ingat hanya yang penting sahaja. Selepas peristiwa itu, dia dan ibunya berpindah pulang ke kampung halaman. Membesar tanpa kasih sayang seorang ayah.
      Adrina pun membesar tanpa kawan yang kekal. Berpindah ketika umurnya sudahpun mencecah 15 tahun, mampu memberi kesan paikologi sebegitu. Lebih-lebih lagi kepada mangsa trauma seperti Adrina.
      Selebihnya Adrina membesar seperti biasa. Pelajar cemerlang di sekolahnya. Dianugerahkan biasiswa untuk belajar di universiti terkemuka negara.
      Yang paling Adrina ingat adalah pertengkaran dengan ibunya. Berkenaan dengan jurusan yang Adrina ingin ceburi. Astrofizik.
      Ibunya tidak mahu Adrina menempah nasib seperti ayahnya. Tapi Adrina menafikannya. Katanya yang ia hanya kebetulan. Adrina hanya meminati astrofizik, kerana itu minat hatinya. Bukan kerana ayahnya.
Pertengkaran itu masih lagi bergema sehingga sekarang.
      Jauh di sudut hatinya, Adrina sedar yang apa yang dilakukan sepanjang hidupnya adalah mencari jawapan. Untuk cuba memahami apa yang sebenarnya berlaku. Untuk memahami kenapa ayahnya bertindak sebegitu.
      Dan 10 tahun Adrina habiskan cuba mencari jawapan.  Mencari dalam jurnal dan kajian yang dilakukan ayahnya. Tapi makin lama Adrina cuba menyelami, makin bertambah keliru mindanya.
Sehinggalah pada suatu hari, apabila Adrina bertemu dengan Professor Razali.
"Wah, tak sangka saya, dapat bertemu dengan anak Professor Rahman".
      Adrina tersentak. Ini kerana pertama kali dia mendengar nama ayahnya dituturkan, dari individu lain selain ibunya.
"Professor kenal ayah saya?" Soal Adrina.
      Professor Razali yang bermisai kontot,dan berkot kemas itu tersenyum mendengar pertanyaan Adrina. "Kenal? Dia Professor terkenal di kalangan kami. Satu-satunya rakyat Malaysia yang bekerja untuk NASA." Ujar Professor Razali kembali.
Adrina semakin keliru. "Kami?" Soal Adrina kembali.
      Professor Razali kelihatan seperti baru tersedar sesuatu. Dia menggaru kepalanya sambil membongkok, memberi isyarat yang dia menyedari kesilapan pertuturannya. "Kami di sini maksudnya penyelidik Malaysia yang pernah bekerja di Amerika. Jarang ada penyelidik seperti kami mendapat pengiktirafan seperti ayah kamu," jelas Professor Razali.
      Barulah Adrina faham mengapa sukar benar untuk mencari maklumat tentang ayahnya. Ataupun bertanyakan sesiapa tentang ayahnya. Ayahnya adalah penyelidik Malaysia yang bekerja di AmerikaDia dan hasil kajiannya kurang dikenali dan diketahui di Malaysia. Lebih-lebih lagi jika ia melibatkan NASA.
"Maaf Professor, boleh saya tanya sesuatu?"
"Hm, apa dia?
"Professor kenal kan dengan ayah saya, prof tahu tak, kajiannya dalam bidang apa?"
"Astrofizik." Jawab Prof Razali, sepatah.
"Lebih spesifik Prof?"
Prof Razali mengeluh panjang. "Kenapa kamu nak tahu?
      "Saya cuma nak kenal ayah saya dengan lebih dekat." Balas Adrina dengan wajah yang sedikit kaku. Cuba menyembunyikan perasaan sebenarnya.
      Prof Razali merenung panjang wajah gadis di depannya. Gadis yang tidak sempat membesar dengan ayahnya. Rasa kesian mula terbit di jiwanya.
      "Ah...saya ada simpan, hasil kajian ayah kamu.Itupun mana yang dilepaskan NASA. Nanti ada kesempatan, saya akan hantar kepada kamu."
      Berkaca mata Adrina mendegar pertuturan dari Prof Razali. "Terima kasih banyak prof. Terima kasih." Ujar Adrina berulang kali.
      Prof Razali tersenyum kembali, melihat senyuman yang jelas kelihatan di wajah Adrina. "Dah, saya ada urusan lain. Moga ketemu lagi," ujar Prof Razali, sambil berlalu pergi.
      "Owh, sebelum itu. Biar saya berikan awak sedikit petunjuk. Kajian ayah awak adalah mengenai lohong hitam."
"Lohong hitam?"
      "Ya,lohong hitam. Assalamualaikum" ujar Prof Razali kembali meninggalkan Adrina yang tersenyum dalam kekeliruan.
Bahagian 4: Q'weh
      Sudah 2 minggu Adrina begini. Tidak bekerja, tidak keluar rumah, hanya terperap dalam bilik berselubung di sebalik selimut. Sejak peristiwa di Dewan NSF tempoh hari, beginilah keadaan Adrina.
      Segala aktiviti hariannya dilakukan dalam bilik. Bilik yang terang benderang, dilimpahi pelbagai cahaya. Lampu limpah pun ada.
      Jika sesiapa datang, dan melihat bilik Adrina pasti mereka menyangka yang Adrina paranoid dengan kegelapan. Dan memang patut pun. Kerna kita tak tahu apa yang ada di sebalik kegelapan. Apa yang mampu dibawa oleh kegelapan.
      Dalam berselubung Adrina cuba untuk mencari jalan penyelesaian.Di bawah limpahan cahaya yang terang benderang. Dengan sejuk yang kian mencengkam.
      Walaupun terang di luar,jiwa Adrina diselubungi kegelapan. Bertarung dengan sedikit cahaya yang masih ada. Cuba mencari perkaitan jelas antara penemuannya, dan kematian ayahnya.
      Jika jiwa Adrina diselubungi kegelapan,minda Adrina pula diselubungi memori. Memori yang dengki. Memori membawanya ke saat dia menerima hasil kajian ayahnya yang diserahkan Prof Razali.
      Tidak disangka Prof Razali menyimpan banyak hasil kajian dan tesis ayahnya. Ianya termasuk buku nota ayah yang disimpan oleh NASA. Adrina menghabiskan banyak masa lapangnya menelaah kajian ayahnya.
      Dan ianya bukan calang- calang. Ianya kajian yang hebat. Yang mampu menggegarkan dunia sains.
      Ayahnya menjumpai cara untuk mencerap imej lohong hitam. Sesuatu yang dianggap mustahil selama ini, dalam kalangan penyelidik. Gembira, Adrina merangka cara,bagi meneruskan penyelidikan ayahnya.
      Buku nota ayahnya menceritakan segalanya. Lohong hitam bukanlah sesuatu yang mudah untuk dicerap dan diambil gambarnya. Tidak semudah mengambil gambar bintang, atau galaksi yang jauh.
      Kerana lohong hitam mencerap semua cahaya yang ada. Dan cahaya adalah sumber penglihatan.Bagaimana kita hendak melihat sesuatu yang menelan cahaya?
      Solusi ayahnya bijak sekali. Untuk mencerap lohong hitam, terutamanya yang terletak berjuta tahun cahaya dari bumi, kita memerlukan teleskop sebesar bumi. Dan caranya adalah dengan menjadikan bumi sendiri sebagai teleskop.
      Begitu lengkap hasil kajian ayahnya, setiap langkah yang perlu diambil ditulis dengan jelas. Dalam baris-baris ayat yang mudah untuk difahami, bagaikan buku resepi. Cuma 4 baris sahaja, selain dari beribu yang lain, yang tidak difahami Adrina.
"Q'weh? Humanoid? (No), Intelligence? (Maybe), may have psychokinesis?"
" Black soot? Liquid? Solid? Hot or cold (definitely cold). Proceed with caution."
      Adrina tercengang membaca baris ayat tersebut. Lansung tidak difahami apa yang cuba disampaikan ayahnya. Adakah ayahnya menemui makhluk asing?
      Adrina memutuskan untuk menghiraukan sahaja baris ayat itu. Menganggapnya sebagai coretan orang tua di akhir hayatnya. Adrina menumpukan sepenuh tenaganya dalam menjadikan bumi sebuah teleskop.
Dan itu kesilapan yang sangat besar baginya.
      Kerana Q'weh sedang menanti. Menanti untuk ditemui. Dan apabila kita melihatnya, ia akan melihat kembali.
      Itulah sebabnya mengapa Adrina terperap dalam biliknya sebegini. Dengan limpahan lampu memenuhi segenap ruang. Kerana Adrina telahpun melihat Q'weh.
      Adrina tahu yang usahanya sia-sia sahaja. Q'weh akan menelan segala cahaya. Tidak kiralah berapa banyak lampu yang ada.
      Apabila ia tiba, Adrina terus berada di dalamnya.   Berterbangan di ruang kosong yang gelap, tanpa sebarang dasar untuk dipijak. Sekelilingnya tiada apa-apa, hanya ruang hitam seluas pandangan.
      Adrina lansung tidak nampak tubuh badannya. Lansung tidak dapat merasa kaki dan tangannya. Lansung tidak tahu sama ada dia masih hidup ataupun mati.
      Tapi matanya masih berfungsi bukan? Matanya masih boleh melihat kegelapan....ah, mana mungkin.
      Oleh kerana itu, Adrina menjerit sekuat hati.Menjerit untuk memastikan yang dia masih hidup. Tapi tidak kedengaran lansung jeritannya. Yang dirasakan hanya sakit di tekaknya.
      Setelah puas menjerit barulah Adrina dibawa kembali ke biliknya. Dengan jantung yang hampir gugur, tekak yang perit, dan peluh membasahi tubuhnya. Dan setiap kali jugalah Adrina berdoa agar tidak dibawa lagi menerusi ruang gelap itu, berterbangan tanpa hala tuju.
      Tapi tidak kali ini. Kali ini Adrina merasakan dirinya dibawa jauh dari biasa. Adrina merasakan kali ini dia ada hala tuju.
Menuju ke pusat lohong hitam itu.
      Perlahan-lahan Adrina merasakan sejuk mula menjalar di seluruh tubuhnya. Dia sedikit bersyukur, kerana kini dapat sedikit merasakan kewujudan tubuhnya,dan dirinya.Satu kenikmatan setelah puas  menjerit dalam lautan yang penuh dengan ketidakpastian.
      Tapi rasa bersyukur itu mula hilang, apabila Adrina sedar apa yang sedang menjalar di tubuhnya.Mustahil ada sesuatu yang lebih gelap dari lohong hitam boleh wujud,tapi itulah yang sedang dilihatnya.
      Satu kelompok hitam yang tidak tahu asap, ataupun cecair kelihatan sedang menghampirinya. "Qweh," getus hati kecil Adrina.
      Adrina yang kaku tidak mampu bergerak hanya mampu membiarkan jantungnya berdegup kencang, bagai hendak tercabut rasanya. Semakin perit tekaknya cuba menjerit, tapi masih tidak kedengaran jeritannya.
      Q'weh mula membuka "matanya". Mata yang mengkaburi seluruh pandangannya. Mata yang menghamburkan segala macam kegerunan yang tak mampu difirkan manusia.
      "Mata" itu mula menelan sisa tubuh Adrina. Serentak dengan itu Adrina tercampak ke biliknya. Kakinya bergegas membawanya ke bilik air, tidak sanggup lagi berada dalam bilik yang sudah disentuh Q'weh.
      Baru sahaja Adrina hendak membuka pili air, kelihatan titis hitam menitik ke atas sinki. Adrina tergamam. Matanya mula dihalakan kepada cermin.
      Terlopong mulut Adrina melihatkan putih matanya, sudahpun dipenuhi bendalir hitam. Dan sedikit bendalir itu kelihatan mengalir, keluar dari matanya.
      Barulah Adrina fahan apa yang berlaku pada ayahnya. Q'weh bukannya menanti. Q'weh bukannya hampir tiba. Q'weh sudahpun di sini. Berada dalam dirinya.
      Kelihatan pisau cukur Adrina  tersemat rapi di atas singkinya. Sesuatu yang pasti terlintas di fikiran Adrina.
-TAMAT-
Di Sebalik Kegelapan
Sinopsis
       Adrina, seorang gadis yang dihantui masa silam. Ayahnya membunuh diri di depan matanya sendiri, membuatkan Adrina trauma dan hidup dalam persoalan dan pencarian. Sepanjang hidupnya Adrina cuba mencari jawapan dan makna dalam kematian ayahnya.
       Pencariannya membawanya mengenal erti persahabatan, mengenal erti kasih sayang, dan yang paling penting, membawanya mengenal erti cinta. Cinta dengan seorang jejaka bernama Nair Saad.
       Tapi baru sahaja Adrina hendak mengenal cinta, dia dicampak semula untuk menghadapi masa silamnya. Petunjuk yang diberikan rakan ayahnya menunjukkan ayahnya sedang mengkaji lohong hitam sebelum membunuh diri. 
       Adrina merenung ke arah lohong hitam yang sedang dikaji ayahnya itu, mencari perkaitan di antaranya dengan kematian ayahnya.  Tapi Adrina tidak sedar dalam merenung kegelapan itu, di sebaliknya, ada yang sedang merenung kembali.

Watak-watak Utama
Adrina- Gadis yang sangat pintar. Masa silamnya hitam, dihantui oleh peristiwa bunuh diri ayahnya. Menambahkan tragis lagi apabila peristiwa itu berlaku di depan matanya sendiri. Kini Adrina dibesarkan oleh ibunya sendiri, dan merupakan seorang penuntut di Universiti Teknologi Al' Azim.
Nair Saad-Seorang jejaka yang dibesarkan di dalam keluarga yang miskin. Seorang anak yatim selepas kematian ibunya. Dia dianugerahkan biasiswa dan peluang untuk belajar di Universiti Teknologi Al' Azim (UTAZ). Namun begitu, disebabkan terpaksa menyara adik beradiknya dengan mengambil kerja sambilan sambil belajar. Disebabkan itulah dia sering lambat ke kelas, dan sukar memberi fokus dalam pengajian. Ketekunan, kesungguhan dan keperitan inilah yang membuatkan Adrina jatuh cinta kepada jejaka ini.
Suhaila-Rakan baik Adrina. Sudah mengenalinya sejak dari sekolah menengah lagi. Satu-satunya sahabat Adrina yang tahu mengenai kisah silam Adrina. Sering bersama Adrina tidak kira senang ataupun susah.
Professor Raqib- Salah seorang dari Ahli Lembaga Penasihat di UTAZ. Merupakan Professor Astrofizik yang bekerja untuk NASA dalam satu projek rahsia. Merupakan rakan sekerja ayah Adrina, Professor Rahman.
Puan Roseni-Ibu kepada Adrina. Seorang ibu yang penyayang,dan risau akan keadaan mental anaknya yang mengalami trauma. Sebagai ibu tunggal, Puan Roseni gigih membesarkan Adrina berseorang sehingga berjaya ke menara gading.





Pembahagian Plot

Bahagian 1: Di Universiti/ Projek Tahun Akhir
Bab 1: Adrina- Diperkenalkan dengan Adrina
Bab 2: Memori- Bercerita tentang trauma masa kecil Adrina, Adrina jumpa psikologis
Bab 3: Projek-Projek tahun akhir Adrina, satu kumpulan dengan nair
Bab 4: Nair- Nair terlalu sibuk, Adrina ternampak nair bekerja untuk menyara keluarga. Adrina jatuh hati
Bab 5: Graduasi- Mereka graduasi. Adrina berkenalan dengan Professor Rahman, rakan sekerja ayahnya.

Bahagian 2: Bercinta dengan Nair/ Bekerja dengan Professor Rahman
Bab 6: Bunga-Setting mereka selepas graduasi. Adrina tinggal serumah dengan Suhaila. Adrina bercinta dengan Nair
Bab 7: Professor Rahman-Professor Rahman menceritakan tentang hasil kajian ayahnya. Professor Rahman menawarkan Adrina untuk bersama dengannya meneruskan penyelidikan ayahnya.
Bab 8: Dilema- Adrina berbincang dengan Suhaila untuk menerima atau tidak tawaran Professor Rahman.
Bab 9: Lohong Hitam-Mimpi Lohong Hitam pula menghantui tidur Adrina.
Bab 10: NASA- Nair mendapat tawaran bekerja untuk NASA.
Bab 11: Terpisah- Nair dan Adrina terpaksa berpisah, kerana Nair akan ke luar negara.

Bahagian 3: Pertemuan dengan Lohong Hitam kali pertama (time skip 2 tahun)
Bab 12: Antartika-Setting Adrina bersama pasukan penyelidikannya. Adrina ditemani Suhaila
Bab 13: Pertemuan Pertama-First contact dengan lohong hitam yang ingin dicerap. Adrina diserang Q'weh.
Bab 14:Kerjasama- Pasukan penyelidik Adrina bertemu dengan pasukan penyelidik NASA. Nair salah seorang ahlinya
Bab 15:Trauma- Adrina menceritakan pada Nair tentang trauma masa silamnya.
Bab 16: Nota- Adrina menjumpai buku nota tinggalan ayahnya.
Bab 17: Q'weh-Q'weh memunculkan dirinya
Bab 18: Siasat-Nair cuba menyiasat tentang Q'weh



Bahagian 4: 
Bab 19: Jepun-Adrina dan pasukannya melakukan cerapan terakhir lohong hitam dari balai cerap di Jepun
Bab 20: 
Internal

Internal

Internal


`

	
`
	




















